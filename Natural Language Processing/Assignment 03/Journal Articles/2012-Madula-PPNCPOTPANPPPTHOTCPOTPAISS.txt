





































































































































































































































































































































































































































































































































































































































































































































 
MALAY 25.1 (2012): 35-51

Copyright  ©  2012   Pamantasang De La Salle, Filipinas

Pakikibak(l)a: Pagsasakasaysayan ng Communist Party 
of the Philippines at ng Pakikibakang Pangkasarian / 
Pakikibak(l)a: The History of the Communist Party of 
the Philippines and its Sexual Struggle
Rowell D. Madula, Ph.D.
Pamantasang De La Salle, Maynila, FIlipinas
rmadula@gmail.com

Sa mahabang panahon ng pananakop ng mga dayuhang kolonyalista, maraming kuwento ng pakikibaka sa 
ating kasaysayan. Mula sa mga katutubong tumanggi at lumaban sa pagpapabinyag bilang mga Kristiyano, sa 
mga Pilipinong naghimagsik laban sa mga dayuhang mananakop, hanggang sa patuloy na parliyamentaryong 
pakikibaka ng mga aktibista sa kalunsuran at armadong pakikibaka ng mga hukbo sa kanayunan laban sa 
kasalukuyang pagsasanib puwersa ng mga dayuhan at lokal na mananakop at mananamantala. Sa papel na ito, 
tataluntunin ang pagsasakasaysayan ng isa sa, kung hindi man siya lamang, mga pangunahing naglulunsad 
ng pakikibaka para sa isang rebolusyonaryong pagbabago sa ating lipunan, ang Communist Party of the 
Philippines (CPP). Tatalakayin ito mula sa lumang Partido Komunista ng Pilipinas (PKP) hanggang sa Una 
at Ikalawang Dakilang Pagwawasto, at ang pagkilala nito sa sektor ng kababaihan at mga kasamang may 
piniling kasarian.

Mga susing salita: Partido Komunista ng Pilipinas, Communist Party of the Philippines, bakla, kilusang 
pangkababaihan, rebolusyon, pangkasariang pakikibaka

For many years that the Philippines has been colonized, there have been many stories of struggles: From 
ethnic groups who struggled and fought against Christianity brought by the Spaniards, Filipinos who revolted 
against these foreign colonizers, and the continuing parliamentary and armed struggle against foreign and 
local domination over the majority of the Filipino people. This paper attempts to look at the history of the 
Communist Party of the Philippines (CPP) from its roots at the old Partido Komunista ng Pilipinas (PKP) 
up until its historical landmarks in recognizing the role of the women and gays in the revolution.

Keywords: Partido Komunista ng Pilipinas, Communist Party of the Philippines, gay, women’s movement, 
revolution, sexual struggle



36 MALAY TOMO XXV  BLG. 1

PANIMULA

Ang kasaysayan ng Pilipinas ay maaaring 
tingnan bilang isang mahabang kasaysayan 
ng pakikibaka para sa pagbuo ng pambansang 
pagkakakilanlan, tunay na kalayaan mula 
sa pagsasamantala, kawalan ng katarungan, 
at kahirapan. Maraming historyador na 
ang nagsabing mayaman ang Pilipinas pero 
nananatiling mahirap ang maraming Pilipino. 
Sa ganitong pahayag karaniwang nagsisimula 
ang pagtalakay sa Maikling Kurso sa Lipunan 
at Rebolusyong Pilipino (MKLRP) ni Amado 
Guerrero na kinukuha ng lahat ng mga naging, 
nagiging at magiging aktibista. 

Ika-26 ng Disyembre 1968, muling itinatag 
ang Partido Komunista ng Pilipinas o Communist 
Party of the Philippines (CPP) sa pamumuno 
ni Amado Guerrero o Jose Maria Sison. Ito ay 
kinatangian ng integrasyon ng unibersal na teorya 
ng Marxismo-Leninismo-Maoismo (MLM) sa 
mga kongkretong kalagayan at kongkretong 
praktika ng rebolusyong Filipino (Sison, Krisis 
83). Tinukoy ng CPP ang mga katangian ng 
lipunang Pilipino bilang mala-piyudal at mala-
kolonyal.

The CPP defines the basic tasks of the revolution 
as to achieve national liberation by ridding 
the nation of US domination in the political, 
economic, military, cultural and other fields 
to realize democracy not only by fighting the 
growing repressiveness of the state but more 
substantively by emancipating the peasant 
masses and the entire Filipino people from the 
feudal and semi-feudal bondage. (NDFP The 
Allied Organizations 4)

Samantala, opisyal namang itinatag ang 
Bagong Hukbong Bayan o ang New People’s 
Army noong ika-29 ng Marso, 1969, ang 
anibersaryo ng pagkakatatag ng Hukbalahap. 

They numbered around sixty fighters with thirty 
five guns between then, only nine of which 
were automatic rifles. Despite these modest 
dimensions, the NPA gave the new Communist 
Party of the Philippines both peasant and 

military credentials. Dante’s association with 
the long tradition of armed resistance in Central 
Luzon gave a certain measure of credibility to 
the CPP’s claim of launching a people’s war 
in the Philippines. Dante’s rejection of the 
PKP was a great boost to Sison’s claim that 
the Lava clique was redundant and that the re-
established party was the genuine revolutionary 
force in the country. (Weekley 27)

Noon pa mang 1971 ay binuo na sa Metro 
Manila ang Komisyon sa Paghahanda ng 
National Democratic Front at nagsimula na 
itong magpaunlad ng sarili nitong gawaing lihim 
o andergrawnd (Sison, Rebolusyong 85). Mula 
1970 hanggang 1972 ay unti-unting naglitawan 
ang mga bagong organisasyong masa tulad ng 
Katipunan ng mga Samahang Manggagawa 
(KASAMA) at Pambansang Kilusan ng mga 
Manggagawa ng Pilipinas (PAKMAP) sa hanay 
ng mga manggagawa, Malayang Kilusan ng 
Bagong Kababaihan (MAKIBAKA) sa hanay ng 
kababaihan, Samahang Demokratiko ng Kabataan 
(SDK) at Katipunan ng Kabataang Demokratiko 
(KKD) sa hanay ng kabataan, Kapisanan ng mga 
Gurong Makabayan (KAGUMA) sa hanay ng 
mga guro, Christians for National Liberation 
(CNL), League of Editors for a Democratic 
Society (LEADS), Panulat para sa Kaunlaran 
ng Sambayanan (PAKSA), Nagkakaisang 
Progresibong Artista-Arkitekto (NPA) (Sison, 
Rebolusyong 45). 

Noong ika-24 ng Abril, 1973, itinatag ang 
National Democratic Front (NDF) na naglalayong 
isanib sa kilusang lihim ang mga organisasyong 
masa na ipinagbawal noong 1972 (Sison, 
Rebolusyong 85).

Ang NDF ang pinakakonsol idado a t 
pinakamatatag na lihim na organisasyon ng 
nagkakaisang prente dahil sa kabilang dito 
ang mga progresibong organisasyon ng mga 
batayang puwersa tulad ng uring manggagawa, 
magsasaka, at petiburgesyang tagalunsod… 
May pagkapleksible rin ito para tanggapin na 
ang pambansang nagkakaisang prente ay hindi 
lamang nakakulong sa sarili nitong hangganan 
bagkus ay handa nitong idagdag sa umuunlad 



37PAKIKIBAK(L)A	 R.D.	MADULA

na lakas ng pambansang nagkakaisang prente 
at pamahalaang bayan ang iba pang puwersa 
at elementong nasa labas ng balangkas ng 
NDF. Ang NDF ang pinakamaasahang entidad 
na naghahandang magbuo ng mas malalawak 
na konsehong konsultatibo at mga organo 
ng kapangyarihang pampulitika. (Sison, 
Rebolusyong 87-8)

Sa pangunahin, nilalayon nitong isulong ang 
pagkakaisa at kooperasyon ng lahat ng mga 
patriyotiko at progresibong uri, sektor, at puwersa 
sa lipunan upang lumaban para sa pambansang 
kalayaan at demokrasya at upang pabagsakin ang 
mapang-abuso at mapagsamantalang naghaharing 
uri. Isinusulong nito ang rebolusyonaryong 
makauring linya ng nagkakaisang prente (NDFP 
20). 

Ang Kababaihan at ang Partido 

Ayon kay Ka Salud, naging miyembro ng 
masang organisasyon noong 1968 at naging 
kadre ng Partido simula 1971, ang kababaihan 
ay mayroong tinig simula pa noong itinatag 
ang Kabataang Makabayan. Mayroon na itong 
tinatawag na women’s committee na siyang nag-
oorganisa ng kabataang babaeng estudyante, 
manggagawa, propesyonal at sa iba pang mga 
sektor. Ang mga masang organisasyon ay mayroong 
kani-kaniyang komiteng pangkababaihan. Ang 
usapin ng papel at kahalagahan ng kababaihan 
sa pambansang-demokratikong pakikibaka ay 
nakapasok na sa Lipunan at Rebolusyong Pilipino 
(LRP) na isinulat ni Amado Guerrero na siyang 
isa sa mga pangunahing akdang pinag-aaralan ng 
lahat ng mga aktibista. Nakapaloob ang sektor 
ng kababaihan sa mga natatanging grupong 
panlipunan.

Ang kababaihan ang kalahati ng populasyon ng 
Pilipinas at kabilang sila sa iba’t ibang uri. Kung 
gayon, ang malawak na mayorya ng babaeng 
Pilipino ay kabilang sa mga uring inaapi at 
pinagsasamantalahan. Pero dagdag sa makauring 
pang-aapi, dinaranas nila ang pang-aapi ng 
kalalakihan. Dapat lalong magsikap ang mga 
lalaking rebolusyonaryo para magkaroon ang 

kababaihan ng pinakamalawak na partisipasyon 
sa demokratikong rebolusyon ng bayan. Hindi 
nila dapat maging aktitud na sapat nang ang 
mga lalaki ang nasa rebolusyonaryong kilusan. 
Ang totoo’y pyudal ang aktitud na ito at gagrabe 
lamang ang lumang impluwensya ng angkan at 
simbahan sa kababaihan kung ipepwera sila sa 
rebolusyonaryong kilusan. Pwedeng gampanan 
ng kababaihan ang mga pangkalahatan at 
ispesyal na tungkulin sa rebolusyon. Epektibo 
itong paraan para makalaya sila sa sakmal ng 
pyudal na konserbatismo at pati sa dekadenteng 
burges na paglalarawan sa kababaihan bilang 
mga bagay na pang-aliw lamang. (Guerrero 
146)

Malinaw sa pagsusuri ni Guerrero ang 
pagtukoy sa kababaihan bilang bahagi ng mga 
sektor na pinagsasamantalahan at inaapi sa isang 
mala-kolonyal at mala-piyudal na sistema ng 
lipunan dahil sa matatagpuan ang mga babae 
sa iba’t ibang sektor ng ating lipunan tulad ng 
manggagawa at magsasaka. Pero nililinaw nito 
na bukod sa pagiging babaeng manggagawa at 
babaeng magsasaka na pinagsasamantalahan 
batay sa uring kinabibilangan, may dagdag na 
pang-aapi at pagsasamantala sa kababaihan mula 
sa kalalakihan. Sa kabilang banda, dapat ding 
iwasan mismo ng kababaihan ang piyudal na 
pagtinging ang rebolusyon ay para lamang sa mga 
lalaki. Dapat ay maging aktibo ang mga babae 
sa pagkilos at pakikiisa sa rebolusyonaryong 
pakikibaka ng sambayanan. 

The articulation of the women’s perspective 
in social movements, particularly the Left, 
emerged from the actual engagements of key 
leaders and articulators with radical social 
movements such as the old Partido Komunista 
ng Pilipinas (PKP), the social democratic 
and national democratic movements and the 
Communist Party of the Philippines. (Santos 
114)

Isa sa mga pangunahing organisasyong 
pangkababaihan na nakikibahagi sa pambansa-
demokratikong pakikibaka ay ang Malayang 
Kilusan ng Makabagong Kababaihan o 
MAKIBAKA.



38 MALAY TOMO XXV  BLG. 1

Ang MAKIBAKA, sa kanilang pagkakatanto 
ng pangangailangang maiugnay ang aktibong 
pakikibahagi ng mga kababaihan sa pambansa-
demokratiko pakikibaka, ay nagbigay-linaw 
sa wastong oryentasyon ng partisipasyon ng 
kababaihan. Ang pagkabuklod at/o muling 
pagbibigay-buhay sa mga sangguniang 
pangkababaihan at mga kalipunan ng 
kababaihan sa iba pang mga pambansa-
demokratikong pakikipaglaban ay kailangang 
bigyan ng partikular na diin at atensyon. Ang 
organisasyon ay naglayong magtatag ng iba 
pang mga samahang pangkababaihan sa mga 
lalawigan at lungsod. Kauna-unahang naganap 
sa kasaysayan ng samahan ng kababaihan ang 
isang ideyolohikong balangkas ng patnubay sa 
kababaihan habang sila ay nakikibaka para sa 
kanilang karapatan. (Corpuz 117).

Natatandaan pa ni Ka Esperanza na noong 
panahon ng FQS (First Quarter Storm), 
napakaraming babaeng aktibista. Nagkasundo 
ang mga babaeng aktibistang mula sa iba’t ibang 
organisasyong pangmasa na magkita-kita sa isang 
summit. Nagkasundo ang dumalong kababaihan na 
magprotesta laban sa beauty pageants. Nagpiket 
sila sa Araneta Coliseum kung saan nagaganap 
ang coronation night ng Binibining Pilipinas o ang 
Miss Philippines Beauty Contest bilang paglaban 
sa usapin ng komersiyalisasyon ng mga Pilipina. 
Naging laman ng mga diyaryo ang aksiyong ito 
ng kababaihan. Naging malaking usapin siya sa 
mass media at nagbigay ng mga komento ang iba’t 
ibang sektor. 

Mula rito, mas naging mulat ang kababaihang 
aktibista sa gampanin nila sa lipunan. Matagal 
nang nakikibahagi ang mga babae sa rebolusyon. 
Panahon pa lamang ng Katipunan ay binabanggit na 
ang mga ginawa ng mga babae bilang pakikibahagi 
sa paghihimagsik. Pero dahil sa pagkakabuo ng 
kolektibong kamalayang ito ng kababaihan,

[N]atutunan nilang humawak ng mga tungkulin 
na sa ating tradisyon ay para lamang sa 
kalalakihan, tulad ng pagmamartsa sa oras ng 
demonstrasyon, pagpapako ng mga plakard, 
pagpipinta ng mga banderitas, pagkukumpuni 
ng mimeographing machine, operasyon-dikit, 
at marami pang iba. Naranasan din nila ang 

magsalita sa harap ng rali at simposyum, 
ang pagsusulat ng mga manipesto o ang 
pangangasiwa ng isang sangay. Nadama nila 
ang kanilang naiambag sa organisasyon at 
ipinagmamalaki nila ito. (Corpuz 81)

Si Lorena Barros ang naging tagapangulo ng 
MAKIBAKA. Ayon kay Dr. Judy Taguiwalo, 
aktibista noong First  Quarter Storm at 
kasalukuyang propesor sa UP, si Lorena ang 
naaalala niyang unang babaeng nagsalita sa 
isang rally. Noon diumano, ang mga babae ay 
umaakyat lang sa entablado para pangunahan 
ang pag-awit ng Lupang Hinirang. May ilang 
babae na ring nagsasalita sa mga pagkilos noon 
tulad ni Portia Ilagan pero iyon ay kabilang sa 
tinatawag na moderate bloc. Nang magsalita si 
Lorena sa rally, sinabi niyang, “Ang mga babae 
di-pangkama lang, di-pangkusina lang, sila rin 
ay para sa pakikibaka!” Dahil sa MAKIBAKA, 
nagkaroon ng benyu ang kababaihan na maranasan 
ang iba’t ibang aspekto ng pagkilos. Ang mga 
babae sa ibang organisasyong may mga lalaki 
ay nahihirapang mag-full time dahil kailangang 
umuwi ng bahay o hindi puwedeng matulog sa 
opisina dahil hindi pinapayagan ng magulang 
dahil nga may kasamang lalaki. Pero dahil sa 
puro babae naman sila sa MAKIBAKA, mas 
naging maluwag at madali ang pagkilos. Sa ibang 
organisasyong may mga lalaki, kapag nasira 
ang mimeographing machine, halimbawa, mga 
lalaking miyembro nito ang mag-aayos. Pero 
sa MAKIBAKA, hindi. Babae ang mag-aayos 
niyan. Ang mga babaeng estudyante noon na 
hindi pinapayagan ng kanilang mga magulang 
na sumali sa Kabataang Makabayan o sa mga 
militanteng grupo ay pinayagan naman sumali 
sa MAKIBAKA dahil nga sa ito ay eksklusibo sa 
mga babae, naging madali para sa mga magulang 
ang pagtanggap dito. 

Opisyal na nabuo ang MAKIBAKA bilang 
isang pambansang kilusan ng kababaihan noong 
ika-12 ng Marso 1972 sa paglulunsad nila ng 
Unang Pambansang Kongreso. Sa okasyong ito 
ay nagbigay ng kaniyang mensahe si Jose Maria 
Sison. Ayon sa kaniya: 



39PAKIKIBAK(L)A	 R.D.	MADULA

Lubhang mahalaga para sa kilusan sa 
pagpapalaya sa kababaihan na magagap 
ang linya na ang awtoridad sa pulitika ang 
gulugod ng lahat ng iba pang sistema ng 
awtoridad. Sa pagbabagsak sa awtoridad na 
ito, sinisimulan nating ibagsak ang lahat ng iba 
pang sistema. Kung gayon, ang pampulitikang 
pakikibaka, ang masiglang paglahok sa 
pambansa-demokratikong rebolusyon ang 
susing kawing sa dakilang adhikain ng 
pagpapalaya sa kababaihan. Ang kilusan sa 
pagpapalaya sa kababaihan sa batayan ay 
isang pampulitikang awtoridad ng dayuhang 
imperyalismo, katutubong pyudalismo at 
burukratang kapitalismo kung palalayain 
ang kababaihang Pilipino at kakamtin ang 
pagkakapantay-pantay ng mga kasarian. (Sison, 
Mensahe sa MAKIBAKA 313)

Samantala, tiniyak naman ng mga babae sa 
likod ng MAKIBAKA na nasa tamang linya 
ng Marxismo-Leninismo-Maoismo pa rin ang 
kanilang pagsusuri sa kalagayan ng kababaihan. 
Sa panahong ito kasi’y malakas din ang kilusang 
kababaihan sa mga Kanluraning bansa. Nasa 
kainitan ang ikalawang batis ng feminismo sa US 
at Europa. Kaya’t nilinaw ng MAKIBAKA na:

[W]omen, like men in a semifeudal and 
semicolonial society, suffer intense exploitation 
and oppression. They suffer from the oppression 
and imperialism and the joint dictatorship of he 
comprador bourgeoise and landlord classes. 
Added to this, women suffer from the oppression 
of religion, the clan and family. (NDFP 10).

Tingin naman ni Ka Ligaya, miyembro ng 
Women’s Bureau ng CPP simula dekada ’70, ang 
pagkilala ng Partido sa kababaihan ay maaaring 
naimpluwensiyahan na rin ng karanasan ng mga 
Partido sa Vietnam at China. Sa kanilang mga 
Partido ay kinikilala na noon ang kahalagahan at 
papel ng kababaihan sa panahon ng paglulunsad 
ng digmaang bayan para sa pambansang kalayaan 
laban sa agresyon ng US at iba pang mga 
dayuhang kolonyalista. Mabilis na tumugon ang 
CPP sa ganitong aksiyon ng partido komunista 
ng ibang bansa. 

Nang ideklara ang Batas Militar ni Pangulong 
Marcos, naging andergrawnd ang MAKIBAKA 
at maging ang maraming miyembro nito. Mas 
naging mahigpit ang ugnayan nito sa Partido. 
Kasama rin ito sa mga organisasyong pumaloob 
sa National Democratic Front. Ang tagapangulo at 
tagapagtatag nitong si Lorena Barros ay nadakip 
noong 1973, pero nang sumunod na taon ay 
nakatakas siya sa kamay ng mga militar. Simula 
noon ay umanib na siya sa New People’s Army 
(NPA). Naging mahusay na hukbo si Lorena 
at nagkaroon ng mataas na tungkulin sa yunit 
na kaniyang kinabibilangan. Ngunit dalawang 
taon lamang siya makakalahok sa armadong 
pakikibaka dahil siya ay napaslang noong 1976 
sa isang engkuwentro.

Sa kabuuan, nanatiling mahigpit na kaugnay ang 
MAKIBAKA sa pambansa demokratikong kilusan 
ng CPP at mga kaalyado nitong organisasyon 
(Elumbre 249). Dahil sa pagiging andergrawnd, 
maraming kababaihan ang nagpasyang lumahok 
na rin sa armadong pakikibaka tulad ni Barros. 
Ayon kay E. San Juan Jr.:

[O]f immense significance is the direct 
participation of women in the armed struggle 
currently raging in the countryside, with the 
formation of a Red Women’s Detachment as 
an integral part of the New People’s Army, a 
member of the National Democratic Front. Red 
women fighters have distinguished themselves 
in ambushes, raids, organizing works etc., on 
all fronts. They have also worked side by side 
with male guerilla in consolidating the liberated 
base areas and supervising the creation of 
Barrio Revolutionary Committees, the chief 
administrative body for initiating revolutionary 
land reform, building up the people’s army and 
strengthening the united front. (164)

Lumawak ang larangang kinikilusan ng 
kababaihan sa loob ng kilusan. 

Ang Seks at Seksuwalidad at ang Partido

Kinikilala ng Partido na ang mga kadre ay 
mga taong hindi lamang umiibig sa bayan, kundi 
umiibig din sa kaniyang kapuwa. Maging ang 



40 MALAY TOMO XXV  BLG. 1

tagapagtatag ng CPP na si Jose Maria Sison ay 
nakilala ang kaniyang napangasawang si Julie 
de Lima sa pagkilos sa organisasyong masa. 
Maraming kasama at aktibista ang nagkaroon 
ng mga romantikong relasyon dahil sa kanilang 
pagkilos. Hindi ito bago sa karanasan ng muling 
tatag na Partido. Maging sa lumang Partido 
Komunista ng Pilipinas (PKP) ay naging usapin 
ang seks at/o sekwalidad sa loob ng kilusan.

Bagama’t mga komunista, hindi nawala 
s a  maraming  miyembro  ng  PKP ang 
kanilang paniniwala sa Diyos. Nananatili ang 
pananampalataya ng mga kadre sa mga turo at 
aral ng Simbahan, partikular ng Katoliko. Naging 
pangunahing gabay nila sa pakikipagrelasyon, sa 
pagbuo ng pamilya at pagmamahal, at sa kanilang 
konsepto ng moralidad, ang mga pahayag ng 
Simbahan. Sa kanilang inilabas na “An Appeal to 
Our Catholic Brothers” sinabi ng PKP na:

[T]here should be no difference between the 
communists and the Church to the question 
of morality as the communists are staunch 
upholders of the family and home. We consider 
sexual immorality and looseness in the family 
as harmful result of bad social conditions. The 
PKP’s rigid line on sexual matters may well 
appear surprising, as at this time it was common 
for communists to be reproached for their 
presumed advocacy of free love. (Fuller 126)

Ayon kay Ka Esperanza, malakas rin ang 
impluwensiya ng mga turo at aral ng simbahan sa 
mga aktibista at kadre ng CPP sa kasagsagan ng 
aktibismo noong dekada ’60 hanggang ’70. Wala 
pang usapin noon ng pre-marital sex o ng class 
at sex love. Ang mahalaga lamang, umano, ay 
ang pag-iibigan ng dalawang kasama. Maraming 
kasama ang nabuntis nang hindi pinaplano na 
nakaapekto sa pagkilos ng mga babae. Mayroon 
ding kaso ng pagtataksil. Gayundin, walang 
malinaw na politikal na konteksto sa loob ng 
Partido tungkol sa pagbuo ng relasyon. May iba na 
puro seksuwal lang ang ugnayan, walang politika. 
Ang iba naman ay puro politika, walang personal. 
Ilan lamang ito sa mga isyung nais tugunan ng 
dokumentong “On the Relation of Sexes” o ORS. 

Ito ay internal na papel na binuo ng Women’s 
Bureau ng CPP noong 1974 subalit naipamahagi 
lamang sa mga kasama noong 1977. Ito ay isang 
borador para maging patnubay ng mga kadre at 
aktibista sa pagbuo ng relasyon at kanilang pag-
iibigan (Abinales 1).

Ayon sa ORS, ang usapin ng ugnayan ng 
kasarian ay usapin ng uri. Binigyang linaw nito 
ang pagkakaiba ng burges at proletaryadong 
pagtingin sa ugnayan ng kasarian. Dahil sa mala-
kolonyal at mala-piyudal na katangian ng ating 
lipunan, mayroong pagtingin sa pagpapailalim ng 
kababaihan sa ekonomikong kapangyarihan ng 
lalaki. Ang mga babae ay tinitingnan bilang mahina 
dahil sa hindi niya pakikilahok sa produksiyon. 
Sa burges na pagtingin, ang ugnayan ng kasarian 
ay may pagkiling sa lalaki. Sinasalamin nito ang 
kapitalistang eksploytasyon ng mga ugnayang 
pamproduksiyon kung saan ang babae ay isang 
komoditi at produkto ng dehumanisasyon mula sa 
kapitalismo. Ang burges na ugnayan ng kasarian 
ay kompetitibo, mapang-abuso, makapanghati at 
dekadente. 

Sa kabilang banda, ang proletaryadong 
pagtingin sa relasyon ng kasarian ay diyalektiko, 
mayroong talaban sa dalawang kasarian kung saan 
nagkakaroon ng pagkakaisa. Ito ay mapagpalaya, 
progresibo, at nakasasabay sa mga obhetibong 
kondisyon ng lipunan. 

The proletarian relationship between husband 
and wife is one of unity—it is the unity of the 
sexes in the service to the people. Thus, in 
proletarian relationship between husband and 
wife, we should be guided by the principle of 
equality of the sexes; while in dealing with the 
contradiction between couple and society, we 
should be guided by the principle of service to 
the people. (ORS 2). 

Malinaw na ang saligang prinsipyo ng ugnayan 
ng kasarian sa loob ng Partido ay ang pagkilos ng 
dalawang magkarelasyon o mag-asawa para sa 
rebolusyon, para sa bayan. 

Binigyang-diin ng ORS ang kahalagahan ng 
pagsasagawa ng mga kadre ng pagpuna-pagpuna 
sa sarili o criticism-self criticsm. 



41PAKIKIBAK(L)A	 R.D.	MADULA

Ang pagpuna sa sarili ay tatak ng isang Partidong 
masigasig at tapat sa obligasyon nito sa sariling 
uri at sa masang anakpawis. Matapat nitong 
tinatanggap ang sariling mga pagkakamali, 
hinahanap ang mga dahilan ng mga ito, sinusuri 
ang mga kalagayang nagbubunga sa mga ito at 
masinop na tinatalakay ang mga pamamaraan 
sa pagwawasto. Sa pamamagitan lamang 
ng pagpuna sa sarili naiwawasto ng Partido 
ang mga pagkakamali nito, natitiyak ang 
pagtahak ng rebolusyon sa wastong landas, at 
naipagtatagumpay ang mithiin ng proletaryado 
at malawak na masa ng sambayanan (Batayan 
372).

Ang praktis na ito ay inaasahan sa bawat 
aktibista at kadre, maging yaong mga nasa isang 
romantikong relasyon. Kinakailangang tasahin 
ng magkarelasyon ang kanilang relasyon upang 
matiyak na ito ay nasa tamang linya pa rin ng MLM 
at sa pangunahin, ay inilalagay sa primaryang 
layunin ang pagsusulong ng rebolusyon. Kung 
sa tingin ng babae ay napagsasamantalahan 
siya sa isang relasyon o mayroong karanasan ng 
diskriminasyon, kinakailangan niyang magpuna 
sa kaniyang asawa. Gayundin, ang asawang lalaki 
ay nararapat na magpuna sa sarili sa kaniyang 
mga kamalian. Sa pamamagitan lamang nito 
inaasahang maisasapraktika ang pagkakaroon ng 
proletaryadong ugnayan ng kasarian.

Ilan sa mga aspektong nilinaw ng ORS sa usapin 
ng ugnayan ng mga kasarian ay ang pagliligawan 
sa loob ng Partido, ang proletaryadong pag-
ibig, ang usapin ng kasal at diborsiyo. Sa isang 
piyudal na lipunan, hindi katanggap-tanggap 
ang panliligaw ng babae sa isang lalaki. Ayon 
kay Ka Esperanza, isa sa mga binabaka ng ORS 
ang piyudal na pagtinging ito. Batay dito, may 
kalayaan ang babaeng magpahayag ng kaniyang 
nararamdaman. “Nothing should stop a woman 
comrade from making the first move in courtship. 
Neither should the male comrade feel embarassed 
about this, not to be contemptuous towards the 
female comrades” (ORS 3).

Mayroong dalawang aspekto ang proletaryadong 
pag-ibig: ang politikal bilang pangunahin at ang 
personal bilang sekondaryong aspekto. Bagama’t 

hindi maiiwasan ang personal na pagtingin, 
pagkagusto o pagnanasa ng isa ang karaniwang 
nangingibabaw sa isang relasyon, kinakailangang 
maging malay ang bawat isa sa isang relasyon sa 
loob ng Partido na gawing pangunahin pa rin ang 
politika sa relasyon. Bawat miyembro ng Partido 
ay mayroong politikal na ugnayan kung kaya’t ang 
personal na pagkakaisa ng pinauunlad ng politikal 
na ugnayan ng mag-asawa ang siyang katangian 
ng isang proletaryadong pag-ibig. 

Ang pag-iibigan sa loob ng Partido ay 
sinasabing malaya, malaya mula sa mga 
ekonomikong konsiderasyon, relihiyosong 
panghuhusga, at presyur mula sa lipunan na ilaan 
ng isa ang kaniyang sarili sa kaniyang minamahal. 
Ito ay dahil sa ang dalawang aktibista o kadreng 
nagmamahalan ay dapat na ilaan pa rin ang 
kanilang sarili, at maging ang kanilang nabuong 
relasyon sa pakikibaka, sa rebolusyon. Para kay 
Ka Salud, mahalaga ang kasal sa Partido. Ito 
umano ang kontrapunto ng kilusan sa atrasado, 
reaksiyonaryo, at anti-babaeng pagtingin ng 
ating lipunan. Ang mga institusyon ay binubuo 
upang magkaroon ng kaayusan sa isang lipunan. 
Ganoon din umano sa Partido. Ang institusyon 
ng kasal ay upang mapanatili ang kaayusan 
sa loob nito. Ipinapatupad din sa CPP ang 
monogamiya, pangunahin, upang maprotektahan 
ang kababaihan, at labanan ang burges na 
pagtinging ang mga lalaki ay may karapatang 
mambabae. Sa kabuuan, ang kasal sa Partido ay 
hindi naman tinitingnan bilang absoluto, na hindi 
na maaaring magbago. 

Ang kasal, sa pagtinging Marxista, ay isa ring 
kontradiksiyon, isang pagkakaisa at pakikibaka 
nang personal at politikal na interes ng mag-asawa. 
Bilang isang kontradiksiyon, ang pagkakaisa sa 
loob ng kasal ay relatibo, kung kaya’t kapag 
mayroong pagsang-ayon ng mag-asawa na 
maghiwalay, pinapayagan silang magdiborsiyo. 
Samantala, maaari ring paghiwalayin ang mag-
asawa kung mayroong pagtataksil. Kapag ito’y 
napatunayan, paghihiwalayin ang mag-asawa, 
pero ang nagtaksil na asawa ay papatawan ng 
aksiyong pandisiplina o disciplinary action (DA). 
Mayroon ding pagkakataong pinapayagang 



42 MALAY TOMO XXV  BLG. 1

putulin na ang kasal at muling mag-asawa ang 
isang kadre kung walang komunikasyon ang mag-
asawa sa loob ng limang taon. Batay sa karanasan 
ng kilusan, may mga mag-asawang kumikilos sa 
magkaibang erya, na karaniwan ay magkalayo 
pa. Dahil dito, kung wala nang komunikasyon 
sa kanilang dalawa, maaari nang maghapag ng 
pagdidiborsiyo ang isa sa kanila. 

Sa ikalawang bahagi ng ORS, tinalakay ang 
ilan sa mga karanasan ng mga mag-asawa o 
magkarelasyon sa loob ng Partido na patuloy 
pa ring dapat pag-aralan at bakahin ng bawat 
aktibista’t kadre. Una na rito ay ang pagnanais 
ng mag-asawa na ikiling sa personal na antas 
lamang ang relasyon. May mga pagkakataong 
iniiwasan ng mag-asawang pag-usapan pa ang 
politika kapag sila ay magkasama o kaya’y 
iniiwasang magtalakayan tungkol sa mga 
ideolohiko at politikal na pagkakaiba. Mayroon 
ding pagtingin na masyadong interbesyunista ang 
Partido pagdating sa relasyon. May mga kadreng 
nahihiyang magbukas ng kanilang problemang 
mag-asawa sa yunit o kolektib na kanilang 
kinabibilangan. Pero para kay Ka Esperanza, 
kailangan ang pagbubukas ng kadre sa kaniyang 
yunit sa kalagayan ng mga relasyon o kahit sa 
pagpasok pa lamang dito. Kailangan umano ito 
dahil nakikibaka ang kilusan, ang Partido ay 
nagrerebolusyon. Kapag ang isang relasyon ay 
hindi naging maayos, maaari itong humantong 
sa pag-lay low, pagtataksil sa kilusan, o kaya’y 
pagtulong pa sa kaaway. Kinakailangang matiyak 
umano ang politikal at personal na batayan 
ng relasyon, kasama na rito ang pagtitiyak ng 
seguridad. 

Usapin pa rin sa loob ng Partido ang mga 
kadreng iba ang konsepto ng malayang pag-ibig 
na akala nila’y may kalayaang umibig nang higit 
pa sa isang tao. Sa kabilang banda, mayroon 
namang pumapasok sa isang relasyon dahil 
lamang sa politikal na batayan, at walang antas 
na personal. May mga kadreng sinasagot ang 
isang kasamang nanliligaw dahil sa nahihirapan 
siyang bastedin ito dahil kasama siya. Ang mga 
sitwasyong ito na nararanasan pa rin ng mga 

miyembro ng Partido ay ang siyang nararapat pa 
ring bakahin ng bawat isa. 

Sa mga mag-asawang parehong miyembro ng 
Partido, may ilan pa ring problema na kailangang 
resolbahin. Isa rito ang pagtingin na ang isa ay 
maaaring kumilos sa kilusan ng buong panahon 
o full-time samantalang ang isa ay magtatrabaho 
para suportahan ang pamilya. Iginigiit ng 
Partido ang prinsipyong “simpleng pamumuhay, 
puspusang pakikibaka” kung kaya’t dapat tandaan 
ng mga kadreng nagpakasal na ang pangunahin 
pa rin nilang tungkulin ay ang maglingkod sa 
sambayanan. Nararapat na magtiwala sa masa at 
kasama ang mag-asawa at sa kanilang politikal 
na pagkilos para mabuhay. 

Mayroon ding mga mag-asawang kadre na 
pinahihinto ang kaniyang asawa dahil sa takot 
na may masamang mangyari rito. Karaniwan 
ito sa mga lalaking kadreng pinipilit ang asawa 
na sa bahay na lamang at huwag nang kumilos. 
Gayundin, mayroong mag-asawa na ayaw naman 
magkahiwalay sa gawain. Pinipilit ng Partido 
na kung maaari ay magkasama sa gawain o sa 
isang erya ang mag-asawang kadre, pero may 
mga pagkakataong hinihingi ng kalagayan ang 
paghihiwalay ng mag-asawa sa paggampan ng 
gawain. At sa mga ganitong pagkakataon dapat 
ay maging bukas ang mag-asawa sa ganitong 
posibilidad. Nagiging isyu rin sa mag-asawang 
kadre ang pagkampi sa isa’t isa sa lahat ng 
pagkakataon. Sa loob ng kilusan ay hindi 
maiiwasan ang pagkakaroon ng mga debate o 
tunggalian, at sa mga ganitong pagkakataon, 
nararapat lamang na maging obhetibo ang isang 
kadre. Pero may mga pagkakataong ang isang 
kadre ay kinakampihan ang kaniyang asawa hindi 
dahil sa sumasang-ayon siya rito kundi dahil siya 
ay asawa nito. 

 Hindi ipinagbabawal sa Partido ang 
pagkakaroon ng anak. Gayunpaman, may 
ibang kasama na nagnanais magkaanak dahil sa 
kagustuhang magkaroon sila ng second-liners o 
magmamana ng kanilang posisyon. Ito ay isang 
piyudal na pagtingin sa pamilya. Ang mag-asawa 
ay nararapat na bumuo ng isang rebolusyonaryong 



43PAKIKIBAK(L)A	 R.D.	MADULA

pamilya. Kung kaya’t ang gabay ng Partido sa 
usaping ito ay napakahalaga. 

As the raising of children entails a lot of 
political and personal responsibilities, couples 
must seriously and thoroughly discuss with their 
units when to have children and how to rear 
them to the proletarian way, i.e., scientifically 
and collectively. In other words, couples must 
adopt a planned parenthood program based 
always on objective conditions, taking into 
consideration the political work of the units to 
which they belong to. (ORS 11)

Bagamat sinasabing noong 1974 pa naisulat 
at 1977 naipamahagi sa mga organisasyong nasa 
ilalim ng National Democratic Front (NDF) ang 
kopya ng borador na pinamagatang “On the 
Relation of Sexes” (ORS), ilang taon pa bago ito 
magiging opisyal na dokumento ng Partido. Abril 
ng 1983 nang pinagtibay ng Komite Sentral ng 
Partido Komunista ng Pilipinas ang “On Relations 
Between the Sexes” na mula sa pinaunlad na ORS 
noong dekada ’70. 

Sa isang panayam ni Kathleen Weekley sa 
isang miyembro ng Partido, tinalakay niya ang 
kahalagahan ng pagkakaroon ng CPP ng gabay 
hinggil sa relasyon at seks sa loob nito. 

In the early days, rules about morality, sexual 
relations etc were very strict; we were groping 
for our own values. These were especially 
important in the rural areas, because they 
stood in sharp contrast to existing corrruption, 
soldiers taking liberties with village women 
etc. They were also important for maintaining 
discipline within the NPA itself, particularly 
in dangerous situations. In the urban areas, 
where Party members often live together at 
close quarters, strict control of sexual relations 
became necessary at times because work and 
security were threatened by tensions arising 
from emotional entanglements. (39)

Dahil dito, ang dokumentong inilabas ng 
Partido noong 1983 ay naging mahalaga at 
matibay na gabay ng mga kadre at aktibista sa 

kanilang pagbuo ng mga relasyon at pagkakaroon 
ng karelasyon at asawa. 

Para kay Ka Esperanza, ang pinakamahalagang 
politika at relasyon pa rin sa loob ng Partido at 
pangunahin sa rebolusyon ang politika ay ang 
relasyon ng mga kadre at aktibista sa masa, ang 
relasyon sa kaaway. Ang ORS naman, ayon 
kay Ka Salud ay napakakonstruktibo. Ito ay 
pagpapakita na ang Partido ay abante sa teorya 
at praktika. Hindi ito antagonistiko.

Ang Bakla sa Rebolusyon

Sa pagpasok ng dekada ’80, nagkaroon na ng 
mga usapin tungkol sa papel na ginagampanan, 
hindi lamang ng kababaihan, kundi maging 
ng mga bakla sa kilusan. Ayon kay Ka Lino, 
miyembro ng kilusang masa noong mga huling 
taon ng dekada ’70 at partidista noong mga unang 
taon ng dekada ’80, mayroon nang mga bakla 
sa Partido. Bagama’t batay sa panayam kay Ka 
Esperanza na partidista na simula pa lamang ng 
dekada ’70, walang masyadong bakla, o kung 
may bakla man, hindi lantad. Ayon naman kay 
Ka Salud, sa kaniyang karanasan at obserbasyon, 
mayroon nang mga kasamang bakla noon pa mang 
dekada ’70, pero hindi pa ito alam panghawakan 
ng Partido, maging ng mga kasama mismo. 

Halimbawa, nanantsing o nanghihipo ang 
kasamang bakla, magrereact ang kasamang 
lalaki,  na hindi rin alam kung paano 
panghawakan ang ganoong sitwasyon o kaso. 
Kaya ang tendensiya, irepel, dahil ang pag-iisip 
pa noon, walang ganyan. Sa pyudal na pagtingin 
walang ganito. Bawal kasi sa kultura, it was 
defined for men to be macho at ang weaker sex 
lang noon is babae. 

Sa panahong ito, marami nang siyentipiko at 
sosyolohikong pag-aaral tungkol sa kababaihan 
bilang isang sektor, kung kaya’t mayroon nang 
materyal na batayan kung paano tutugunan 
ang kanilang kalagayan bilang mga babae. Sa 
hanay ng mga kasamang bakla, maging sila 
mismo, bilang bakla, ay hindi pa rin alam kung 
paano panghawakan ang kanilang pagkatao, 



44 MALAY TOMO XXV  BLG. 1

ang kanilang nararamdaman, at ang kanilang 
kalagayan. 

Ayon kay Ka Lino, siya ay lantad na bakla 
bago pa man siya maorganisa sa Kabataang 
Makabayan. At batay sa kaniyang obserbasyon, 
karamihan sa mga baklang nakasalamuha niya ay 
mula sa kultural.

Maraming bakla pero karamihan ay hindi 
lantad. May ibang lantad, pero ang mga nakikita 
kong lantad lalo doon sa kultural mga bakla ito 
ng komunidad. Sila iyong mga nagme-make-
up sa mga aktor. Mga kasama ring bakla ang 
nagme-make-up noon sa mga nagtatanghal na 
mga cultural groups. Pero ang nakikita kong 
mga bakla noon karamihan nasa kultural talaga. 
May mga bakla akong nakikitang manggagawa 
na sumasama din sa rally halimbawa noong 
May 1, 1978. Marami na rin talaga. 

Sa paglakas ng Partido, kasama na ang NDF at 
NPA, noong dekada ’80, lalo ring naging maigting 
ang usapin tungkol sa papel ng kababaihan sa 
kilusan. Nabuksan na rin sa mga talakayan ng 
mga miyembro at dating miyembro ng Partido ang 
debate ukol dito. Sa isang panayam ni Francisco 
Nemenzo, sinabi niya:

It is not usually knowledge that pushes you into 
waging a class struggle. It is your grievance. 
It is the feeling that the system is oppressive, 
stemming from personal experience. But it 
must go beyond mere indignation. It has to be 
rooted in the system, and Marxism, as a method 
of analysis is a way of finding the root. Now in 
so far as the women and gays are concerned, 
I don’t think that they should be excluded from 
participating in the revolutionary movement. 
But are the women and gays as particular 
forces are the ones who will build the history? 
Is it sexes that will determine or is it classes? 
Whether we like it or not, men and women 
will have to work together. The relationship 
between a man and a woman is different from 
the relationship between a capitalist and a 
worker. You participate not as a woman, not 
as a part of the women’s movement, but as a 
worker. (18 at 35).

Binanggit din niyang sa karanasan ng mga 
dayuhang partido at rebolusyonaryo, ang laban 
ng kababaihan bilang hiwalay na sektor ng 
kababaihan, na ang paghahati ng sektor batay sa 
kasarian, ay nagpapalabnaw ng pagkakahati ng 
mga mamamayan batay sa uring pinanggalingan. 

Samantala, ang isa sa mga reaksiyon sa 
panayam na ito ni Nemenzo ay binigyang-linaw 
ang pagtingin na ang kilusang pangkababaihan 
ay nakasasagka sa pagsusulong ng makauring 
rebolusyonaryong kilusan. 

There is a flaw in one’s remark that women’s lib 
movement being a disservice to the revolutionary 
movement in the world and the homosexuals’ 
capability to become truly participative in 
putting forth a trully revolutionary movement. 
The material-objective condition of human 
beings is that we are men and women, and that 
women, universally have had a very oppressed 
position. Homosexuals are here and they are 
humans, too. (Open Forum 34)

May pagsang-ayon rin siya sa binabanggit ni 
Nemenzo na hindi maaaring biyolohiko lamang 
ang pagkakategorya sa mga tao. Ang pagbibigay 
depinisyon ay nakabatay sa kultura at hindi 
lamang sa kung ano ang kaniyang biyolohikong 
kasarian. 

Naging matagumpay ang Partido at mga 
kilusang masa sa pagpapaigting ng panawagan 
at mga pagkilos para sa pagpapatalsik kay 
Pangulong Marcos. Mula 1980 hanggang 
1985 ay umarangkada sa paglaki ang kasapian 
ng Partido at ang rebolusyonaryong kilusan. 
Bunga ito ng mabilis na paglala ng krisis ng 
naghaharing sistema, pagtitipon ng lakas ng mga 
rebolusyonaryong puwersa at nagpapatuloy ng 
wastong linya sa paggawa na itinataguyod ng 
malaking mayorya ng mga kadre at mandirigma 
(Batayang 418).

Gayundin,  patuloy na lumawak ang 
kapangyarihan ng armadong hukbo ng kilusan. 

By 1980s the NPA strength both in terms 
of manpower and firepower had increased 
markedly,  notwithstanding the f ierce 



45PAKIKIBAK(L)A	 R.D.	MADULA

suppression campaigns of the US-Marcos 
fascist dictatorship. According to an NPA 
statement, ‘the revolutionary flames are now 
rooted throughout the land.” On the whole, 
the foundation has been laid out for the march 
of the people’s democratic revolution from the 
early substage to the advanced substage of the 
strategic defense. (ICPS-ST KASAMA 5)

Ngunit kasabay ng paglawak at paglakas na 
ito ng Partido ay ang “paglakas ng ‘kaliwang’ 
oportunistang linya ng regularisasyon at 
insureksiyonismong lungsod na sumabotahe sa 
pag-abante ng rebolusyonaryong kilusan. Mula 
1980, ilang matataas na opisyal ng Partido ang 
nagsimula ng sistematikong paghahasik ng 
linyang taliwas, nangu-uk-ok at humahadlang 
sa wastong linya at proseso ng pagpapaunlad 
sa rebolusyonaryong kilusan (Batayang 414). 
Nagpatuloy ang paglihis na ito hanggang sa 
huling bahagi ng dekada ’80 na nakapaminsala 
nang malaki sa Partido. Mula 1985, lumakas ang 
militarismo nang magsimulang humiwalay ang 
Pangkalahatang Kumand ng Bagong Hukbong 
Bayan o BHB sa absolutong pamumuno ng 
Partido at nanguna sa pagtutulak ng estratehikong 
kontra-opensiba at regularisasyon sa pamamagitan 
ng isang serye ng mga kumperensiyang militar. 
Sa panahon ding ito nagsimula ang Kampanyang 
Ahos bunga ng umiral na isteryang anti-impormer. 

Naging malaking usapin din sa loob ng Partido 
ang kampanyang boykot sa eleksyon ng 1986. 
“Intra-Party disagreements developed more 
quickly and more sharply in the capital partly 
because Communist Party of the Philippines (CPP) 
members and other national democratic activists 
are closer to other progressive groups who began 
to take the Party to task for its mistakes” (Weekley 
111). Sa loob mismo ng Partido ay nagkaroon na 
ng disintegrasyon, lalo na sa hanay ng mga liderato 
nito. Ang mga pangyayaring tulad nito sa buong 
dekada ’80 ang magdadala sa Partido sa Ikalawang 
Dakilang Pagwawasto. 

Ang Ikalawang Dakilang Kilusang Pagwawasto 
(IDKP) ay ang pambansang saklaw na kilusang 
pagwawasto na inilunsad ng Partido noong 

1992. Isang usaping buhay-at-kamatayan 
para sa buong Partido ang muling pagtibayin 
ang mga batayang prinsipyo nito, panindigan 
ang kaniyang wastong linya at punahin, 
itakwil at iwasto ang mga malaking paglihis 
at pagkakamaling nanatili sa napakahabang 
panahon at nagdulot ng wala pang kapantay 
na mga kabiguan sa Partido, Bagong Hukbong 
Bayan at buong rebolusyonaryong kilusan. 
(Batayang 423)

Ang problemang ito sa loob ng Partido ay 
naging masyadong mabigat, at sa IDKP, nahati 
ang mga kadre sa reaffirmists (RA) at rejectionists 
(RJ). 

Nagkaroon ng reorganisasyon hindi lamang 
sa Partido kundi maging sa mga kilusang masa 
at sa iba’t ibang progresibong organisasyon. Ang 
mga nanindigan para sa Partido, ang mga RAs, ay 
nagsagawa ng maraming pag-aaral. Binalikan ang 
mga batayang prinsipyo ng Partido. Naging abala 
ang mga aktibista sa pagpapanibagong hubog, 
ng pagsusuri ng mga problema at karanasang 
pinagdaanan ng Partido sa mga nakalipas na taon. 
Sa gitna ng maligalig na panahong ito, taong 1994 
nang umusbong ang isang progresibong legal na 
organisasyon ng mga bakla. 

Noon pa man, ayon kay Ka Lino, nag-uusap-
usap na ang mga baklang aktibista at partidista 
tungkol sa pagbubuo ng isang samahan ng bakla 
sa kilusan. Nagkaroon ng mga pagpupulong 
mula 1991 at pakikipag-alyansa sa iba pang mga 
sektor na mayroong bakla. May isang grupo na 
binuo ng isang kalihim ng isang sektor ng mga 
propesyonal. Halos linggo-linggo ay nagkaroon 
ng mga pagpupulong. Sa unang pagtatangka, 
marami sa mga baklang dumadalo sa mga 
pagpupulong ang hanap ay interaksiyon. Iyong 
makakilala ng mga lalaki o kapuwa bakla para 
makipagtalik. Naisip nilang mahihirapan silang 
baguhin ang oryentasyon nito lalo pa’t marami 
sa mga miyembro nito’y petiburges. Dahil dito’y 
hindi na sila muling dumalo sa mga pagtitipon 
ng grupong ito. 

Sa panahong iyon, ayon kay Ka Lino, kapag 
nagpunta ang isang kasama sa iba’t ibang 
probinsiya, at makikilala ang mga kadre at 



46 MALAY TOMO XXV  BLG. 1

aktibista doon, malalaman niyang napakaraming 
bakla, may matatanda na at may mga bagong 
sibol pa lamang. “Iyong mga baklang Bisaya, 
grabe sila kung maglambing sa masa. Nakakatuwa 
dahil tanggap sila ng masa at napaka-epektibo 
nila sa paggampan ng mga gawain. Sa Cordillera 
naman, namamayani doon mga lesbiyana.” Sa 
YS (Youth Sector) naman sa Maynila, mayroon 
nang tinatawag na pink collective, grupo ito 
ng mga lantad at hindi lantad na bakla sa mga 
organisasyong pangkabataan. 

Hanggang sa maging determinado na ang mga 
baklang partidista na bumuo ng isang grupo. 
Nagsimulang magpulong ang apat na partidista, 
sina Ka Lino, Ka Jayme, Ka Timoteo, at Ka Mario. 
Lahat sila ay bakla. Bago pa man ang kanilang 
paglabas, nagkaroon sila ng diskusyon. Handa 
ba silang lumantad sa publiko bilang mga bakla? 
Wala silang tao, walang miyembro ang kanilang 
organisasyon maliban sa kanilang apat. Subalit 
para sa kanila, ang plano lang naman sa simula 
ay maglabas lamang ng isang pahayag laban sa 
isyu ng pagtaas ng presyo ng langis. Mayroon 
na rin naman silang staffhouse na tinutuluyan na 
kung maghahanap ng opisina ang midya, maaari 
silang puntahan. 

Naging usapin din kung ano ang gagamiting 
termino, bakla ba o gay? Sa panahong iyon, kapag 
sinabing bakla ang isang tao, itinuturing itong 
mahina, katawa-tawa, walang alam at nakakahon 
ang pagpapakahulugan sa kaniya. “Gusto ko at ni 
Ka Jayme ay bakla, kasi gusto naming baguhin 
ang pagtingin nila sa bakla, gamitin ang termino 
na siyang ginagamit panlibak sa amin. Mula 
doon, malalaman nila na hindi dapat ikahon ang 
mga bakla. Ang bakla ay may isip, ang bakla ay 
lumalaban,” ayon kay Ka Lino. Gayunpaman 
naging konsiderasyon nila ang mga baklang 
kanilang oorganisahin. Marami sa mga ito, lalo 
na yaong nasa hanay ng mga petiburgesya, ay 
asiwa sa paggamit ng salitang bakla. Sa halip ay 
mas komportable sila sa paggamit ng salitang gay. 

Buwan ng Pebrero 1994, naglabas ng statement 
ang grupo nina Ka Lino. Sa panahon ng patuloy na 
pagtaas ng presyo ng langis, natanggap ng midya 
ang pahayag rito ng mga bakla. 

Ang tapang ng statement namin. Sabi namin 
apektado ang mga bakla sa pagtataas ng 
presyo ng langis. Kapag nagtaas ang presyo 
ng langis, tataas ang presyo ng mga bilihin, 
tataas ang presyo ng mga produkto at serbisyo, 
tataas ang halaga ng panggugupit, sino pa 
ang magpapagupit sa amin? Ang mga bakla 
nagbabayad din ng kuryente. Ang mga bakla 
sumasakay din ng dyip. 

Dahil dito, napatampok ang dalawang isyung 
panlipunan: ang isyu ng pagtaas ng presyo ng 
langis at ang pagkilala sa mga bakla bilang isang 
sektor. Nakatanggap ng napakaraming tawag sina 
Ka Lino mula sa midya. Ang mga kasamang abala 
sa pagsasagawa ng mga EDs ay nabalitaan ang 
kanilang ginawang aksiyon. Maging yaong mga 
nasa probinsya at rehiyon ay nagtanong na kung 
papaano magkakaroon ng balangay ang kanilang 
organisasyon sa kanilang probinsya. Dahil dito, 
nakita nina Ka Lino ang pagtutuloy-tuloy ng 
nasabing organisasyon. Naging bentahe rin ito sa 
mga RA kahit papaano dahil sa kabilang grupo 
, wala. Nakita ng mga masa na iginagalang ng 
Partido ang kabaklaan. 

Pumasok na rin sa grupo nina Ka Lino si Inang, 
isang baklang manunulat at human rights worker. 
Ilang buwan lamang matapos ang kanilang 
paglalabas ng pahayag ay isa nang pagkilos ang 
kanilang inihanda. Nagkaroon na ng inisyatiba 
ang mga rehiyon ng Davao at Naga para bumuo at 
mag-organisa rin ng mga bakla sa kanilang lugar. 
Sa malalaking pamantasan din ay nagkaroon na 
ng balangay ang organisasyon nina Ka Lino. 
Dumating ang buwan ng Hunyo at inilunsad ng 
grupo na Filipino Gays Fight (hindi tunay na 
pangalan) ang kauna-unahang gay pride march 
hindi lamang sa Pilipinas kundi sa buong Asya. 

Ayon kay Ka Lino:

Noong una hindi kami pinayagan na magsagawa 
ng programa, pero nakausap namin ang isang 
opisyal ng Quezon City na lesbiyana, pumayag 
siya sa Quezon Memorial Circle gawin ang 
programa. Ayaw naman pumayag ang mga 
pulis na magmartsa kami mula kanto ng Quezon 
Avenue sa EDSA hanggang Circle, eh andoon 
na kami. Kinausap namin ang mga pulis, nang 



47PAKIKIBAK(L)A	 R.D.	MADULA

nakita nila ang mga kasama namin, pumayag 
sila. Kaya nagmartsa kaming bakla, halos 100 
mga bakla, may mga bata, may matatanda na, 
may mga parlorista, may mga pa-mhen. May 
pari pa na naka-abito. Ang nakakatuwa ay 
ang mga panawagan namin: Itsugi ang VAT!, 
Palayain ang mga Bakla!, Stop Patriarchal 
System in the Philippines!, Let Us Liberate 
Ourselves! Fight for Democracy of Gays! May 
mga panawagan din kami tungkol sa OPH, sa 
edukasyon at iba pang isyu. 

Ito ang nagiging simula ng pagkakaroon ng 
isang progresibong organisasyon ng mga bakla. 

Sa kalagitnaan ng dekada ’90, naging usapin 
na ang pagkilala sa karapatan ng mga bakla. 
Kasabay ng pagpapanibagong hubog nito, 
nagsimula nang maglinaw ang Partido tungkol 
sa iba’t ibang aspekto ng Partido. Isa na rin 
ang usapin ng relasyon sa hanay ng mga kadre. 
Bagamat ipinatutupad na noon ang “On Relations 
Between Sexes” at mayroon nang gabay tungkol 
sa mga relasyon, hindi naman ito mahigpit na 
naipapatupad.

In 1997, in the initial context of having more 
‘gender sensitivity’ in framing sexual relations 
in the Party, the National Women’s Bureau 
facilitated formal discussion surrounding the 
issue, providing kits with researched data and 
documents. Eventually, the discussion led to the 
topic of homosexuals in the movment. Questions 
on the scientific basis for homosexuality were 
raised: Were gays and lesbians even entitled 
to raise revolutionary families when they 
literally could not reproduce? Would not the 
proKPLIeration of a ‘gay culture’ lead to 
decadence and moral degenaration among 
party cadres? Apart from these questions, 
there was a prevailing view that the proletarian 
was one who had firm principles matched 
with physical strength. Gays were seen to 
be weepy, emotional, weak and affectionate 
– characteristics seen to be as the complete 
opposite of a true revolutionary cadre. (Alburo 
31)

Sa kabila nito, iginiit pa rin ng mga kadre na 
hindi basehan ang pisikal na lakas upang maging 

isang kadre. Matagal nang tinatanggap ng Partido 
ang mga bakla sa kilusan. Kailanman ay hindi 
naging sagka ang kasarian at seksuwalidad. 

Ayon sa Saligang Batas ng Partido Komunista 
ng Pilipinas (CPP):

Ang sinumang mamamayan o naninirahan sa 
Pilipinas, na di-babata sa 18 taong gulang, 
nagtataguyod sa Marxismo-Leninismo-
Maoismo, sa Programa’t Konstitusyon ng 
Partido, at sumasang-ayong kumilos nang 
buong sigasig sa isang organisasyon ng Partido, 
tumutupad sa mga desisyon ng Partido, at 
magbayad ng butaw sa pagpasok at regular 
na buwanang butaw, ay maaaring tanggaping 
kasapi ng Partido. (Batayang 581)

Ito ang batayan sa pagtanggap ng Partido ng 
kaniyang kadre. Malinaw dito ang pagkilala sa 
anumang kasarian ng mga nagnanais maging 
miyembro nito. 

Sa ika-10 Plenum ng Komite Sentral, inilabas 
ang “Mga Gabay at Tuntunin sa Pag-aasawa sa 
Loob ng Partido Komunista ng Pilipinas.” Ito ay 
naglalaman ng mga rebisyon mula sa nauna nang 
dokumento ng Partido tungkol sa pag-aasawa at 
pagbuo ng relasyon. Ang mga naging mayor na 
rebisyon nito ay tumutukoy sa: 

1. Pagbibigay-diin sa saligang mga prinsipyo 
at layunin sa pag-iwas sa pagtatalik ng 
magkasintahan. Kaugnay nito, pagpuna, 
paalala, at edukasyon ang katugong aksiyon sa 
mga kahinaan sa pag-iwas at hindi paglapat ng 
aksiyong pandisiplina; 
2. Sa paggawad ng diborsiyo, pag-alis 
ng rekisitong pagsubok ng isa pang taong 
pagsasama sa kaso ng seryosong paghingi ng 
diborsiyo ng isa sa mag-asawa at anim na buwan 
sa kaso ng parehong paghingi ng diborsiyo, 
mga batayan ng kahilingan at mga nakaraang 
pagsisikap na iligtas ang relasyon para kagyat 
na pagpasyahan ang diborsiyo; 
3. Pagbibigay sa komiteng kinapapalooban ng 
magkasintahan o hindi kaya’y sa pagkakasundo 
ng mga komiteng nakasasaklaw sa kanila, ng 
karapatang magpasya ng pahintulot sa kasal, 
kapalit ng dating iakyat at pagpasyahan ng 
kagyat ng nakatataas na organo; 



48 MALAY TOMO XXV  BLG. 1

4. Higit na pag-iiba-iba sa katangian at bigat 
ng mga kasong nilalapatan ng aksiyong 
pandisiplina upang maiwasan ang labis na 
paghusga sa lala ng mga paglabag; at
5. Pag-iiba-iba ng mga kasong saklaw ng 
aksiyong administratibo ng Partido at mga 
kasong kriminal na dapat isampa at litisin sa 
hukumang bayan. (KTKS Hinggil sa Pag-
aasawa 1)

Ang panghuling mayor na rebisyon ay ang 
“pagdaragdag ng hiwalay na seksiyon tungkol 
sa pagkilala at paggalang sa pagbuo ng relasyon 
ng magkapareho ang kasarian at paglalapat dito 
nang walang pagtatangi ng mga gabay, tuntunin 
at prinsipyo sa pagkakasintahan at pag-aasawa” 
(KTKS Hinggil sa Pag-aasawa 1). Ang idinagdag 
na hiwalay na seksiyong ito ay matatagpuan sa 
Probisyon E. Ano ba ang nilalaman ang Probisyon 
E? Ang Probisyon E ay may titulong “Paglalapat 
sa Relasyon ng Magkaparehong Kasarian. Ayon 
dito, “1. Kinikilala at iginagalang ng Partido ang 
karapatan sa pagpili ng kasarian ng indibidwal na 
kasapi ng Partido; 2. Ang mga saligang prinsipyo 
at tuntunin sa pag-aasawa sa loob ng Partido ay 
aplikable sa kanilang mga kaso” (Nilalaman ng 
mga Tuntunin 3).

Sa paliwanag ng Partido, paninindigan ito 
na igalang at kilalanin ang karapatan sa pagpili 
sa kasarian ng indibidwal na kasapi ng Partido, 
sinabi nito:

Tutol ang Partido sa anumang uri ng 
diskriminasyon, pang-aapi at pagsasamantala na 
umiiral sa lipunan. Bahagi dito ang pagtutol sa 
diskriminasyong nakabatay sa piniling kasarian. 
Nakabatay ang pagsapi sa Partido sa pagkilala 
at pagtataguyod ng MLKMZ bilang ideolohiya 
ng proletaryado, sa saligang batas ng Partido 
Komunista ng Pilipinas at sa kahandaang 
magrebolusyon. Walang dahilan upang ang 
isang indibidwal na tumutugon sa mga ganitong 
rekisito ay tanggihan ng Partido dahil lamang 
sa mayroon siyang naiibang piniling kasarian 
(Nilalaman ng mga Tuntunin 18).

Ayon pa rito:

Gayunman, ang mga prinsipyo at tuntunin ng 
Partido ay ang saligang gabay sa personal na 
buhay ng mga Komunista. Kaya’t marapat 
lamang na iayon ng sinumang kasapi ng 
Partido na may ibang piniling kasarian, 
tulad din ng iba pang kasapi ng Partido, ang 
kondukta ng kaniyang personal na mga relasyon 
alinsunod nito. Dapat mulat na bakahin ang 
mga sekondaryang pananaw at aktitud, ang 
prehidusyal na pakikitungo at di magandang 
pagpapalagay sa pagkatao ng mga indibidwal 
na may ibang piniling kasarian. (Nilalaman ng 
mga Tuntunin 19)

Para kay Ka Esperanza, mahalaga ang 
rebisyong ito at pagdaragdag ng probisyon ukol sa 
pagpayag sa kasal ng kapuwa kasarian sa loob ng 
Partido. Ngunit mas ang tanong diumano ay kung 
paano ito tinatanggap? Iba’t iba ang lebel ng pag-
unlad, at iba’t iba rin ang lebel ng pagsasapraktika. 
Ang pinakamahalaga rito ay may patakaran. Ang 
praktika naman, ang mga karanasan, ay laging 
tinatasa para makita kung paano pauunlarin. “Sa 
tingin ko, malaki din ang papel ng mga kasamang 
bakla na tumulong sa Partido na mas mapaunlad 
pa ang paglilinaw tungkol dito batay na rin sa 
proletaryado at rebolusyonaryong karanasan, 
dahil dayalektikal naman, maaaring kulang pa 
ang patakarang iyan para sa pagkilala talaga ng 
mga kasamang may piniling kasarian, kaya dapat 
magtulungan para mapaunlad pa iyan nang husto,” 
ayon sa kaniya. 

Ang pagdaragdag na ito ay tinitingnan ng 
marami bilang pagbibigay ng espasyo ng mga 
bakla sa Partido. Ang probisyong ito’y higit sa 
pagtanggap dahil matagal na namang tinatanggap 
ang mga bakla sa kilusan. Sa halip ay mas usapin 
ito ng pagkilala, pagkilala sa kalikasan ng mga 
bakla at lesbiyana na humanga, magkagusto, 
magnasa, at magmahal. Pagkilala rin ito sa 
karapatan nilang makapanligaw at maligawan, 
magpakasal at makapag-asawa, at makapagbuo 
ng rebolusyonaryong pamilya. 

Pero hindi ito nangangahulugang mawawala na 
ang diskriminasyon sa mga bakla sa Partido. Nang 
ipakalat ito sa mga kilusang organisasyon noong 
1998, nakaranas pa rin ang mga kadre’t aktibista 



49PAKIKIBAK(L)A	 R.D.	MADULA

ng diskriminasyon mula sa masa at maging sa mga 
kasama. Ayon kay Ka Salud, hindi ito maiiwasan 
dahil sa mabagal na pag-unlad ng kamalayang 
lipunan.

Halimbawa, may isang bagong kasama na bago 
sa kilusan, dala-dala pa niya ang pyudal na 
kaisipan tungkol sa mga bakla, at maging sa 
mga babae. Kapag nakakita at may nakasama 
siyang bakla o babae, maaaring lumabas pa rin 
iyong pyudal na pagtingin niya. Hindi pa rin 
naman kasi tayo nakakawala sa mga cultural 
biases against women, gays and lesbians. Batas 
iyan ng uneven development kaya we continue 
to struggle. It’s part of our continuing cultural 
revolution.

Maging sa paggamit ng terminong “kasamang 
may piniling kasarian” ay nakatanggap ng 
kritisismo mula sa mga kadreng bakla. Pero sa 
paliwanag ni Ka Esperanza, maaaring ito ay dahil 
sa konteksto na mayroong heteronormativity na 
siyang naging kalagayan sa mahabang panahon. 
Dahil dito, may pagtingin na ang dominanteng 
kasarian at seksuwalidad ay lalaki at babae. At 
itong mga bakla, ito iyong kaniyang pinipili, 
kaiba sa lalaki at babae na siyang nakasanayan. 
Gayunpaman, nilinaw niyang kung hindi talaga ito 
akma, puwede namang magbigay ng suhestiyon 
ang mga kadre at aktibistang bakla ng mas angkop 
na termino. Ang tunggalian naman umano sa 
loob ng rebolusyon ay laging naririyan. At laging 
bukas ang Partido para sa mga tunggaliang ito na 
inaasahang magluluwal hindi lamang ng political 
correctness sa pagtingin sa seksuwalidad kundi 
maging sa political correctness sa paggamit ng 
mga termino. 

Tatlong taon matapos ilabas ang nirebisang mga 
tuntunin sa pag-aasawa, may isang kuwento naman 
sa Ulos, ang opisyal pangkulturang publikasyon 
ng Partido . Ito ay pinamagatang ‘Si Lyndon at 
si Liam” na nagsasalaysay tungkol sa dalawang 
baklang Pulang mandirigma. Ayon sa persona ng 
akda, biniro ng mga kasamang hukbo si Lyndon 
nang hagisan nila ito ng patay na ahas gayong 
alam nilang ito ang kaniyang pinakakinatatakutan. 
Dahil dito’y takot na takot na umakyat ito ng puno, 

putlang-putla at nanginginig pa. Tatlong taon nang 
kumikilos bilang NPA si Lyndon.

Si Lyndon – nagmula sa uring mababang-
panggitnang magsasaka at ulila nang lubos – 
ay isang baklang Pulang mandirigma. Noong 
1998 lamang nagpasya si Lyndon na ipahayag 
sa mga kasama ang tungkol dito. Ito’y matapos 
ng mahabang panahon ng pagkukubli, ng 
masalimuot na pag-aalinlangan kung handa 
ba ang mga kasama at masa – at maging ang 
kaniyang sarili – na tanggapin ang ganitong 
katotohanan. (Verdadero at Ka Ali 5).

Bagamat ito’y isang biro, mayroon umanong 
birong hindi maganda, at ayon sa persona, 
maaaring ang isang biro ay tukuying ‘inosenteng’ 
ekspresyon o manipestasyon ng tagong 
diskriminasyon. Ang ikalawang tauhan ay si Ka 
Liam na mahigit na apat na taon nang kumikilos 
sa kanayunan na siyang nakapigil sa mga kaaway 
nang papaatras na ang mga kasama sa isang 
matagumpay na taktikal na opensiba. Bago ang 
pangyayaring iyon ay marami sa kaniyang mga 
kasamang hukbo ang nag-aakalang ‘mahina’ si 
Ka Liam dahil isa siyang bakla. Pero matapos 
ang pagpapamalas ng kaniyang katapangan, hindi 
isang mahinang kasama ang kanilang nakita at sa 
halip ay isang kasamang may totoong katapangan. 
Ang mga kuwentong ito, piksiyunal man o halaw 
sa totoong buhay, ay nagpapakita ng unti-unti na 
ring pagkakaroon ng espasyo ng mga bakla sa 
rebolusyonaryong panitikan. 

Taong 2004 naman nang ilathala ng Ang 
Bayan, ang opisyal na pahayagan ng Partido 
Komunista ng Pilipinas, ang tungkol kay Ka Joan.

Si Ka Joan, 25 taong gulang ay isang Pulang 
mandirigma sa isang platun ng Bagong Hukbong 
Bayan (BHB) sa katimugang larangan ng 
Cagayan Valley. Tulad ng ibang proletaryadong 
rebolusyonaryo, nakikibaka siya para itatag 
ang kinabukasang malaya sa pang-aapi at 
pagsasamantala. Subalit di-tulad ng karamihang 
Pulang mandirigma, ang tunay niyang kasarian 
ay hindi malalaman sa biglang tingin: Si Ka 
Joan ay bakla. ‘Taglay ko ang puso ng isang 



50 MALAY TOMO XXV  BLG. 1

bakla,’ hayagan niyang sinabi. “Isa akong 
baklang rebolusyonaryo.” (7)

Inilahad sa artikulong ito ang buhay ni Ka Joan 
bilang isang bakla, bilang isang aktibista at bilang 
pulang mandirigma. Sa mahigit isang taon na 
pamamalagi ni Ka Joan sa kanayunan, nagsilbi na 
siya bilang opisyal na nangangasiwa sa pinansiya 
at suplay ng iskwad, ang pangalawang team leader 
at maging ang pagiging medik. Lumalahok rin 
siya sa mga taktikal na opensibang inilulunsad 
ng mga hukbo. Ayon kay Ka Joan: 

Di to ,  na ra ramdaman  kong  t a l agang 
pinagsisikapan nilang tanggapin ang buo kong 
pagkatao, kung hindi pa man nila ito nagagawa. 
Dito, nararamdaman mong tunay kang mahal ng 
masa at ng mga kasama dahil rebolusyonaryo 
ka, anuman ang iyong piniling kasarian. At ang 
alam ko na ang Partido at rebolusyonaryong 
kilusan ay naglulunsad ng walang humpay na 
pakikibaka para pawiin ang mga labi ng pang-
aapi at diskrimimasyong sekswal sa loob ng 
kilusan at sa lipunan. (Ang Bayan 8).

Ang paglalathalang ito tungkol sa buhay ni Ka 
Joan ay pagpapatunay sa pagtanggap at pagkilala 
sa mga bakla hindi lamang sa mga kilusang masa, 
kundi maging sa armadong pakikibaka, kung 
saan “sa loob ng hukbong bayan, patuloy na 
pinauunlad ang mga praktikal na pamamaraan at 
mga regulasyon upang paunlarin ang relasyon ng 
iba’t ibang mga kasarian (Ang Bayan 8).”

Samantala ay taong 2005 nang ilantad sa 
publiko ng Partido ang karapatan ng mga 
baklang NPA at kadre na may parehong piniling 
kasarian na magpakasal. Sa artikulo ni Rolly 
Pinsoy na pinamagatang “Reds officiate first gay 
marriage in the NPA” na lumabas sa front page 
ng mainstream broadsheet na Philippine Daily 
Inquirer, matapang na ipinakita nito ang abanteng 
pagtingin at pagtrato sa loob ng Partido sa mga 
bakla. Ang artikulo’y sinamahan pa ng mga 
kuhang larawan sa mismong kasal na ginanap 
sa Compostela Valley, sa loob ng isang sonang 
gerilya. Ayon sa artikulo:

DARE to struggle, dare to win ... as married 
gays. After raiding a few Army camps, two 
communist guerrillas hid in a forest gorge and 
fell in love. Deeply. That was three years ago. 
On Friday, under a romantic drizzle in a muddy 
clearing in Compostela Valley province in 
Mindanao, Ka Andres and Ka Jose exchanged 
vows in a heavily guarded ceremony before 
local villagers, friends from the city and their 
comrades in arms. They are considered the first 
homosexual couple in the New People’s Army 
(NPA) who were wed by the Communist Party 
of the Philippines (CPP) (1).

Ito ang una, at hindi huling kasal ng dalawang 
kadre sa ilalim ng Partido. 

SANGGUNIAN

Abinales, Patricio. Love, Sex, and the Filipino 
Communist or Hinggil sa Pagpipigil sa 
Panggigigil, Pasig City: Anvil Publishing, 
2004. Limbag. 

Alburo, Kaira Zoe. “Brothers, Lovers and 
Revolution: Negotiating Military Masculinity 
and Homosexual Identity in a Revolutionary 
Movement in the Philippines.” Asia Pacific 
Social Science Review. Volume 11, Issue 2, 
2011. Limbag. 

Atadero, Oscar. “Magarang Kotse sa Lubak-lubak 
na Kalye: Bakit Kailangang Makisangkot ang 
Bakla para sa Kilusan sa Pagbabago.” Tabi-
tabi sa Pagsasantabi: Kritikal na Tala ng mga 
Lesbiyana at Bakla sa Sining, Kultura at Wika. 
Evasco, Eugene et al (eds). Quezon City: UP 
Press 2003. Limbag. 

Batayang Kurso ng Partido. Pambansang 
Kagawaran sa Organisasyon, Partido 
Komunista ng Pilipinas, 2000. Limbag.

Baytan, Ronald, Ralph Semino Galan at J. Neil 
Garcia, ed. Bongga ka ‘day! Pinoy Gay Quotes 
to Live By. Quezon City: Milflores Publishing 
Inc., 2002. Limbag. 

Corpuz, Carmelita. Mula Noon Hanggang 
GABRIELA: Ang Kababaihan sa Kasaysayan 
ng Pilipinas Hanggang mga 1980. Manila: 
De La Salle University Press, 2003. Limbag.



51PAKIKIBAK(L)A	 R.D.	MADULA

Fleras, Jomar. The Quintessential Book of 
Manners & Etiquette for Filipino Gaymen. 
Manila: Reachout, 1998. Limbag.

Fuller, Ken. Forcing the Pace: The Partido 
Komunista ng Pilipinas From Fundation to 
Armed Struggle. Quezon City: UP Press, 2007. 
Limbag.

Guerrero, Amado. Lipunan at Rebolusyong 
Pilipino reLimbag. Manila, 2009. Limbag.

“Ka Joan: Kakaibang Mandirigma.” Ang Bayan. 
2004. Limbag.

Ka Esperanza, Personal na interbyu. Marso 3, 
2012.

Ka Lino. Personal na interbyu. Marso 4, 2012.
Komiteng Tagapagpaganap-Komite Sentral. 

“Hinggil sa Pag-aasawa and Its Revision.” 
1998. Limbag.

Lava, Jesus. Memoirs of a Communist. Pasig City: 
Anvil Publishing, 2002. Limbag.

Nemenzo, Francisco. The Millenarian Aspects 
of Filipino Marxism. “Marxism in the 
Philippines.” Third World Studies, 1984. 
Limbag.

Pinsoy, Rolando. “Reds Officiate First Gay 
Marriage.” Philippine Daily Inquirer 7 
February 2005. Limbag. 

Quimpo, Nathan. Contested Democracy and the 
Left in the Philippines After Marcos. Quezon 
City: Ateneo de Manila Press, 2008. Limbag.

San Juan Jr., Epifanio. ”Towards Socialist 
Feminism.” Filipina Insurgency: Writing 
Against Patriarchy in the Philippines. Quezon 
City: Giraffe Books, 1998. Limbag.

Santos, Aida. ”Do Women Really Hold Up Half 
the Sky?” Notes on the Women’s Movement 
in the Philippines. GABRIELA Proceedings, 
First National Assembly, 1984. Limbag.

Saulo, Alfredo. Communism in the Philippines: 
An Introduction. Quezon City: Ateneo de 
Manila University Press, 1969. Limbag.

Segovia, Raul. Inside the Mass Movement: A 
Political Memoir. Pasig City: Anvil, 2008. 
Limbag.

Sison, Jose Maria, with Rainier Werning, The 
Philippine Revolution: The Leader’s View. 
United States: Crane Russak, 1994. Limbag.

---. Makibaka para sa Pambansang Demokrasya. 
AVHRC, 2001. Limbag.

---. Krisis at Rebolusyong Pilipino: Serye ng mga 
Binigkas ni Jose Maria Sison sa Asian Center 
University of the Philippines. AVHRC, 1998. 
Limbag.

---. Rebolusyong Pilipino: Tanaw Mula sa Loob. 
Quezon City: Lagda Publishing, 1994. Limbag.

---. Solidarity Statement to the Launching of 
KALAYAAN, 1983. Limbag.

Taguiwalo, Judy. Babae, Obrera, Unyonista: Ang 
Kababaihan sa Kilusang Paggawa sa Maynila 
(1901-1914). Quezon City: UP Press, 2011. 
Limbag.

---. Personal na interbyu. Pebrero 7, 2012.
The Allied Organizations of the National 

Democratic Front of the Philippines. April 
24, 2005. Limbag.

Valerio, Roselle. “Interview with Prof. Jose Maria 
Sison on His Oppression, People’s War and 
Peace Negotiations.” People’s Struggle Against 
Imperialist Plunder and Terror, Selected 
Writings of Jose Maria Sison 1991-2009. Aklat 
ng Bayan, 2009. Limbag.

Verdadero, Agos. “Si Lyndon at si Liam.” Ulos. 
2001. Limbag. 

Weekley, Kathleen. The Communist Party of the 
Philippines 1968-1993: A Story of Its Theory 
and Practice. Quezon City: UP Press, 2001. 
Limbag.




