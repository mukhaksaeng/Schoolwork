









































63-78Plaridel • Vol. 9 No. 2 • August 2012

Bagama’t sinasabing makulay ang ginampanang papel ng mga homosekswal 
sa prekolonyal at kolonyal na kasaysayan ng bansa, mula sa mga 
makapangyarihang katalonan at babaylan hanggang sa mga bininyagang 
katutubong nakadamit pambabae, binubura ang karanasang ito sa mga tala 
at naratolohiya ng bansa.  Karaniwan, naisasantabi ang danas at dalumat ng 
mga homosekswal upang itanghal ang ibininyag na kultura ng mga dayuhan.  
Sa obserbasyon ni J. Neil Garcia (2008), kailangan ang isang empirikal na 
pagsusuri sa lokal at pambansang karanasan ng mga homosekswal lalo na’t 
marami ang hindi nakakaalam sa batis at pinagmulan nito.  Gayundin, ang 
pagbibigay tinig at espasyo sa mga homosekswal na ipinagkakait ng kolonyal 
na naratibo ng bansa. 

Tila parang bula na naglaho ang mga homosekswal sa tradisyon at 
kasaysayan.  Bagama’t may mga labi na nakalibing tungkol sa karanasan 
ng mga homosekswal, kinakailangan pa itong hukayin upang makabuo ng 
pagpapakahulugang hiwalay sa kahulugang idinuduldol ng mga karanasang 

Sulyap sa Karanasan ng mga Asog: 
Isang Historikal na Pag-aaral sa 
Karanasang Homosekswal sa Pilipinas
Jay Jomar F. Quintos

In contemporary Philippine society, homosexuals are discriminated against and viewed as a comedic 
symbols.  This is in contrast to the accounts of Philippine history which feature a wealth of tales and lore 
that depict homosexuals as an accepted part of the society. This paper introduces an anthropological 
and cultural study on the history of homosexuals from the precolonial to contemporary Philippines. It 
analyzes the influence of colonizers in the modern perception of homosexuals in the media today. The 
paper traces the early experiences and portrayals of homosexuals in the confesionarios, diccionarios, 
guidelines, and manuals of Spanish missionaries. These experiences and portrayals are compared to 
the contemporary guidelines set forth by the Movie and Television Classification and Review Board 
(MTRCB). In the end, this paper aims to eradicate the misconception about the modern bakla and 
present more of their richer traditions as asog, bayoguin, and binabayi.  

Keywords: folk culture, cultural studies, homosexuality, space



Quintos • Sulyap sa Karanasan ng mga Asog64

makalalaki at makababae lamang.  Sa mga libro ng kasaysayan, walang 
naitalang kadakilaan at karangalang homosekswal ang maaaring maging 
balon ng imahen para sa modernong pagpapakahulugan dito.  Nilusaw 
ng dayuhang kultura ang taal at katutubong karanasan at kahulugan sa 
prekolonyal na yugto sa kasaysayan, ipinapantay at iwinawangis ito sa 
Kanluraning hulmahan.  Sa kolonyal na diskurso sa bansa, ang proseso 
ng pagbabagong-loob ng mga katutubo ang masasabing naging paraan ng 
pagbabago ng iba’t ibang domeyn sa bansa- teritoryo, paniniwala, at kultura.  
Higit dito ang pagbabago maging sa mga mithiin at nasa ng mga katutubo 
(Rafael, 1988).  Sa puntong ito, ang tranpormasyon ng dakila at makulay na 
pithaya at haraya ng mga asog, bayoguin at binabayi.

Layon ng papel na ito na ipagpatuloy ang nasimulang mga pag-aaral sa 
karanasan at kasaysayan ng mga homosekswal sa Pilipinas.  Susubukang 
tuntunin ang transpormasyon ng mga naunang asog, bayoguin at binabayi 
patungo sa tinatawag ngayong bacla/bakla.  Batis ng pag-aaral ang mga 
tala at naratibo sa prekolonyal na yugto sa kasaysayan.  Dahil prekolonyal, 
nangangahulugan ito ng oral at hindi nakasulat, kaya’t babasahin ang 
mga pananda sa lawas ng mga libro, alituntunin, diccionario, manwal, at 
confesionario na inilimbag ng mga misyonerong Espanyol noong unang 
panahon ng koloniyalismo.  Babasahin din ang kaugnayan at pagkakatulad 
ng mga tala ng mga dayuhang Espanyol sa namamayaning alituntunin sa 
kulturang popular, partikular na ang alintuntuning itinatakda ng Movie and 
Television Review and Classification Board (MTRCB).  Sa ganang ito, susuriin 
ang umaalingawngaw na kulturang bitbit ng mga mananakop na litaw na 
litaw sa midya sa kasalukuyang panahon.  Susing kawing sa pagsusuring ito 
ang katutubong karanasan at kasaysayan sa Pilipinas.   Panghuli, susubukang 
imapa ang lunan ng mga homosekswal sa kasalukuyang panahon ilang daang 
taon matapos mabinyagan ng dayuhang kultura. 

Sa papel na ito, lilimitahan lamang ang pag-aaral tungkol sa mga 
asog, bayoguin, binabayi, at bacla/bakla.  Gagamitin din ang terminong 
homosekswal bilang katawagan sa mga “bakla.” 

Ang Mga Asog, Bayoguin, at Bacla
Datapwa’t mayroong mga tala ang mga misyonerong Espanyol sa Pilipinas 
tungkol sa tradisyon at pag-iral ng mga homosekswal na noo’y tinatawag na 
“asug,” “asog,” “bayog,” “bayoguin,” at “binabayi,” natabunan ito ng tradisyong 
Europeo na dinala ng mga mananakop.  Sa mga libro, confesionario, diccionario, 
at manwal ng mga Espanyol, mapapansin na noon pa man ay mayroon nang 
mga tala na naisulat ukol sa pag-iral at pamumuhay ng mga homosekswal. 



Plaridel • Vol. 9 No. 2 • August 2012 65

Tingnan, halimbawa, ang mga salita na matatagpuan sa Vocabulario 
de la Lengua Tagala (1860) nina Juan de Noceda at Pedro de Sanlucar at 
Vocabulario de la Lengua Bicol (1865) ni Marcos de Lisboa na tumutukoy 
sa katauhan ng mga lalaking nagbibihis pambabae at nakikipagrelasyon sa 
kapwa lalaki.  Matatagpuan ang salitang “asog” kapwa sa Vocabulario ng mga 
Tagalog at Bicolano.  Sa pagpapakahulugan nina de Noceda at de Sanlucar 
(1860), “asog” daw ang katawagan sa mga nilalang na hermafrodito na may 
dalawang kasarian.  Ayon naman kay de Lisboa (1865), “asog” ang pantukoy sa 
isang lalaki na nagbibihis, kumikilos, at nag-iisip tulad ng isang babae.  Bukod 
dito, makikita rin ang ilang salita sa Vocabulario nina Noceda at Sanlucar na 
may kaparehong kahulugan ng sa asog tulad ng mga salitang “bayoguin” at 
“binabayi” na kapwa tumutukoy sa mga lalaking nagbibihis babae at duwag 
kung kumilos. 

Batay pa rin kina de Noceda at Sanlucar (1860), ang salitang “bacla” 
na talamak sa panahon ngayon bilang “bakla” ay mayroong apat na 
magkakaibang kahulugan.  Una, ang bakla bilang paraan nang panlilinlang 
para magmukhang maganda at maningning ang isang tao; pangalawa, ang 
pagtukoy sa pagbabago at pagkatakot sa isang bagay; pangatlo, ang paglilipat 
ng interes para makamit ang isang bagay at; pang-apat, ang bacla bilang 
bahagi nang kinakamot na balat.  Kung gayon, kailan nga ba naging “bacla” o 
“bakla” ang tawag sa mga asog, bayoguin at binabayi? 

Marahil, isang dahilan kung bakit tinawag na “bacla” o “bakla” ang mga 
asog, bayoguin at binabayi, ay dahil sa ikalawang kahulugan ng bakla na 
makikita sa Vocabulario, ang pagiging duwag at matatakutin.  Sa Mahal na 
Passion ni Jesu Christong Panginoon natin na Tola (1990) ni Gaspar Aquino 
de Belen, ilang beses ding ginamit ang salitang ‘’bacla’’ na tumutukoy sa 
pagiging duwag:

673 Cun sila,y, nagpabaya na, 
 budhi naboyo,t, nabacla
 longmomang sangpalataya, 
 icao caya naman Ina,y, 
 gagagad magpalamara?” (p. 145) (Akin ang diin.) 

 
May pahiwatig nang pagtaliwas sa naunang balakin ang dayalogo ni 

Hesukristo sa saknong sa pasyon.  Masasabing tungkol ito sa kanyang mga 
disipulo na naging bahag ang buntot o naduwag sa nauna nilang balak 
gawin.  Ang salitang ‘’bacla’’ ay mahihiwatigang ginamit sa pasyon bilang 
kasingkahulugan ng karuwagan.  Samakatuwid, ang ‘’bacla’’ ay kaparis nang 



Quintos • Sulyap sa Karanasan ng mga Asog66

‘’duwag’’ na karaniwang ginagamit bilang paglalarawan ng mga misyonerong 
Kastila sa mga asog, bayoguin at binabayi.  Kung tutuntunin ang relasyon 
ng mga koseptong karuwagan at asog, masasabing mayroong ginagawa ang 
mga lalaki noong unang panahon na hindi ginagawa ng mga asog, bayoguin 
at binabayi.  Sa puntong ito, maaaring ipinagpalagay ng mga misyonerong 
Kastila na manipestasyon ng karuwagan ang katangiang iyon ng mga asog. 

Marahil, ang datos na kinalap ni Francisco Alcina sa Historia de las Islas 
de Indios de Bisayas (2002) ang isa sa mga naunang imahen na naitala tungkol 
sa pagiging duwag at ‘’bacla’’ ng mga asog, bayoguin at binabayi.  Binabanggit 
sa tala ang pagiging kaiba ng mga asog sa pamantayan ng pagiging lalaki.  
Dagdag pa ni Alcina, ang lahat ng lalaking Bisaya ay mahilig magpa-tattoo 
(sila ang tinatawag na pintados), liban na lamang sa mga tinatawag na asog 
(p. 141).  Maaaring sabihin na naging batayan at panuntunan ni Alcina ang 
ginagawa ng mga sinaunang lalaki sa hindi ginagawa ng mga asog tulad ng 
pagpapalagay ng mga tattoo.  Ito marahil ang rasyunale ni Alcina kung bakit 
tinawag niyang duwag at bacla ang mga asog, bayoguin at binabayi. 

Kakaiba rin ang sinasabing imahen at kilos na nakita ni Alcina (2002) sa 
pagitan ng mga katutubong lalaki at asog : 

[They] considered themselves more like women than like men 
in their mode of life, relationships, and even occupations. 
Some of them applied themselves to woman tasks, like 
weaving and cultivating, etc. In dress, although they did not 
wear petticoats (women in olden times did not either), they 
did wear some lambung, as they are called here. This is a kind 
of a long skirt down to the feet, so that they were recognized 
even by their manner of dress. (p. 155)

Sa pahapyaw na pagsulyap sa mga naitala sa kasaysayan ng mga 
misyonerong Kastila tulad ni Alcina, maaaring ipagpalagay na mayroon na 
talagang dalumat ng pagkabakla noon pa mang unang panahon sa Pilipinas.  
Bagama’t itinuturing na napangingimbabawan ng mga demonyo at mga 
mangkukulam ang paniniwala at kaugalian ng mga asog, bayoguin at binabayi, 
hindi maaalis ang pagiging katutubo nito sa prekolonyal na yugto ng bansa.  
May mga bahagi pa nga ng komunidad na nagsasantabi sa kani-kanilang mga 
kasarian upang mas maging kapaki-pakinabang sa tungkuling nakaatang sa 
pamayanan. 

Sa pagtataya ni Zeus Salazar (1995) tungkol sa tungkulin ng mga sinaunang 
tao sa pamayanan, partikular na ang pagiging babaylan, karamihan daw sa 



Plaridel • Vol. 9 No. 2 • August 2012 67

mga gumagawa ng tungkuling ito ay mga babae at iilan lamang ang mga 
“nyutral” o binabae.  Taliwas ito sa tala ng maraming misyonerong Kastila 
na nagpapatunay na marami silang nakitang asog, bayoguin at binabayi na 
gumaganap sa tungkulin ng mga babaylan.  Sa The Manners, Customs, and 
Beliefs of the Philippine Inhabitants of Long Ago: Being Chapters of “A late 
16th Century Manila Manuscript” nina Carlos Quirino at Mauro Garcia 
(1961), makikita ang ilang tinipong tala ng mga misyonero tungkol sa 
kanilang dinanas na kahirapan sa pag-uuri kung sino ang babae sa lupon ng 
mga babae, asog, bayoguin at binabayi na kanilang nakita:  

Ordinarily they dress as women, act like prudes and are so 
effeminate that one who does not know them would believe 
they are women. Almost all are impotent for the reproductive 
act, and thus they marry other males and sleep with them as 
man and wife and have carnal knowledge. (p. 430)

Mula sa ulat tungkol sa mga katutubo, maaaring gawing lunsaran ang 
pagpapalagay na hindi kaya naguluhan ang ilang misyonero sa kanilang mga 
nakitang babaylan.  Maaari ring sabihin na bukod sa mga totoong babae, 
marami ring babaylan sa katauhan ng mga asog, bayoguin at binabayi na 
hindi gaanong napansin ng mga misyonero dahil sa tuluyan nitong pagbibihis 
babae.  Hindi ito maaaring ihiwalay sa mga pahayag nina Alcina, San Antonio 
at Placencia tungkol sa mga nakasalamuha nilang asog, bayoguin at binabayi, 
na hindi nila nakilala bilang mga lalaki dahil sa pambihirang pagbibihis, 
pagkilos, at paggalaw tulad ng mga babae.  Sa dalumat ng kasaysayan ng cross-
dressing, ito ang sinasabi ni J. Neil Garcia (2008) na noon pa man ay mayroon 
nang tradisyon ng pagdadamit-babae ang mga asog, bayoguin at binabayi.  Sa 
ganang ito, ligtas din na sabihin na ang pagkalito ng mga naunang misyonero 
sa pagkakaiba ng mga babae at asog, ay manipestasyon ng kalayaan dahil sa 
pagiging malaya ng mga asog sa kanilang pagdadamit, asal, paniniwala, at 
paraan ng pamumuhay. 

Samantala, mahuhugot din mula sa tala ng mga misyonero na kinalap 
nina Quirino at Garcia (1961) ang pagiging pangkaraniwan ng tradisyong 
pagpapakasal ng lalaki sa kapwa lalaki.  Litaw na litaw ang katutubong dalumat 
ng mag-asawa na hindi nakukulong sa lalaki at babae lamang.  Bagama’t 
sinasabing walang silbi sa pagpapayabong ng populasyon ang relasyong ito, 
mahihiwatigan naman ang pagtanggap dito ng mga katutubo bilang bahagi 
ng buhay. 



Quintos • Sulyap sa Karanasan ng mga Asog68

Sa paglipas ng panahon, mapapalitan ng dayuhang kulturang mula sa 
Europa ang nakagisnang kultura ng mga katutubo.  Kung sa katutubong 
karanasan matatagpuan ang ilang paliwanag tungkol sa natibong kahulugan 
ng buhay at kultura, binura ito ng mga mananakop dahil ito raw ay imoral, 
barbaro, at gawa ng demonyo.  Patunay dito ang naganap na ebanghelisasyon 
sa Antipolo na nilahukan ng maraming katutubo. Isa sa mga naging sentro ng 
pagbabagong-loob ay ang baklang catalonan na sinasabing tuluyang iwinaksi 
ang katutubong paniniwala para yakapin ang kultura ng mga mananakop.  
Tunghayan ang sipi mula sa Relacion de las Islas Filipinas (1969) ni Pedro 
Chirino: 

This leader said that the father’s anito (thus they style their 
deities) was greater than those of other men, and for that 
reason they recognized him as superior. This pagan priest, 
while offering his infamous sacrifices, was possessed by the 
Devil who caused him to make most ugly grimaces; and he 
braided his hair, which for his particular calling he wore long, 
like that of a woman. But he, beginning (like the Magdalene) 
with his hair, cut it off publicly, and with it the power of 
the Devil, who held him captive; and receiving baptism, 
constrained the others by his example to do the same, 
consigning his idols to the fire where they were consumed. 
(pp. 112-113)

Mahalagang pitak sa kasaysayan ng mga homosekswal sa Pilipinas ang 
pangyayaring naganap sa Antipolo.  Hugpungan ito ng maraming kahulugan 
na maaaring maging pananda sa pagtingin ngayon sa mga homosekswal.  
Tulad ng katalonan na sinasabing sinapian ng demonyo kaya’t kinakailangang 
gamutin, sa ganitong paraan mailalarawan ang kasalukuyang trato sa mga 
homosekswal.  Tuluyang ikinalat na dalawang imahen lamang ang kasarian, 
ang sa lalaki at babae.  Bilang bahagi ng tinatawag na hispanisasyon, tuluyang 
iwinaksi ang mapag-arugang imahen ng mga babaylan na asog, bayoguin at 
binabayi.  Napalitan din ang katawagan sa mga ito ng salitang bakla bilang 
katumbas daw ng mga lalaking hindi kayang panindigan ang kanilang 
pagkalalaki. 

Ang Danas ng mga Bakla sa Panahon ng Koloniyalismo
Kung buhay na buhay sa katutubong kultura ang danas ng mga asog, 
bayoguin, at bakla, nabago ito sa paglipas ng mga dantaon.  Kung dati’y 



Plaridel • Vol. 9 No. 2 • August 2012 69

hindi naman makabuluhan ang kasarian at hindi ito binibigyan ng masusing 
pansin, pinalitan ang kaisipang ito ng mga Espanyol.  Naging mahalaga ang 
pagbibigay-kasarian sa lahat ng bagay sa kapuluan dahil sa kahalagahan nito 
sa kanilang wika.  Mas napadali para sa mga Espanyol ang pagtukoy sa mga 
bagay nang gamitin nila ang ibininyag na mga kasarian.  Halimbawa, ang 
mga bagay, tao, at propesyon na nagtatapos ang huling titik sa o ay para sa 
mga lalaki lamang habang ang mga nagtatapos naman sa titik a ay para sa 
mga babae.  Laging nasa huling titik ng salita ang pananda ng kasarian sa 
wikang Espanyol.  

Sa diskurso ng koloniyalismo, itinuturing ng mga Espanyol na kanilang 
nilinis at binigyan ng kultura ang mga katutubong pinaghaharian ng mga 
engkanto at demonyo.  Ang pagpasok daw ng mga demonyo sa katawan 
ng isang lalaki ay maaaring magresulta sa pagiging asog o bacla.  Ang mga 
babaylan naman na kumokontra sa ibinibinyag na kaisipan ng mga prayle 
ay pinaparatangang sinasapian ng demonyo at engkanto.  Kung minsan, 
sinusunog ng mga prayle ang gamit at damit ng mga babaylan na kanilang 
kahati sa kapangyarihan sa sinaunang pamayanan sa bansa (Santiago, 2005). 

Ngunit kapansin-pansin ang tuluyang pagkawala ng espasyo para sa mga 
asog, bayoguin at binabayi.  Sinupil ang karapatan ng mga lalaki na makapag-
asawa ng kanilang kapwa lalaki, nawala rin ang tradisyon ng mga asog na 
pagsusuot ng lambong at damit pambabae.  Higit dito, mariing tinutulan 
ang pakikipagtalik ng lalaki sa kanyang kapwa lalaki dahil salungat ito sa 
utos ng dominanteng relihiyong ibininyag ng mga Espanyol.  May kaukulang 
parusa ang simbahan para sa mga katutubong lalabag dito.  Kinakailangang 
sumailalim sa kabanalan ng kumpisal ang lahat ng nagkakasala dahil ang 
pangungumpisal ang siyang bukal na naglilinis sa kasalanan ng tao (Rafael, 
1988). 

Tingnan, halimbawa ang nasa Arte de la Lengua Tagala, y manual tagalog 
para auxilio de los religiosos (1865) ni Fray Sebastian Totanes.  Detalyado 
ang kumpisal na inihahain sa mga katutubo ukol sa mga makasalanang asal.  
Sa manwal ng confesionario, mapapansin ang pagbibigay diin at malisya ni 
Totanes sa pakikipagtalik na itinuturing bilang normal at natibong paniniwala 
at kaugalian: 

399.  Bocor dito, opan naquipag biro ca naman sa ibang 
manga babaye? (cun napabiro ca caya sa ibang manga 
lalaqui?) Cun sa capwa mo lalaqui, cun babaye?



Quintos • Sulyap sa Karanasan ng mga Asog70

400.  At doon sa inyong paglalaro, at pagbibiro, ano? 
Mahalai caya ang iyong bucang bibig, at tongcol sa 
calibugan?

401.  Bucang bibig na lamang yaong inyong pag bibiroan, 
cun nagbibiroan naman cayo nang inyong manga 
camay?

402.  At paano caya yaon? Nag aaglahian, at nag dorocotan 
ba cayo, at nag hihipoan caya, cun nagpaquitaan 
naman cayo doon sa inyong catouaan?

403.  At nilabasan ca nang marumi? Cun pinalabasan mo 
caya ang manga cabiroan mo?

404.  Ilan cayong nagbibiroan nang gayon? At ilan sa inyo 
ang may asua? At ilan ang ualang asaua? At mey 
ibang manga caharap na nanonoor sa inyo? 

405.  At macailang nagbiro cayo nang gayon? 
 (pp. 111-112)

Kung susundan ang estilo ng pagtatanong ng mga prayle, may pahiwatig ito 
ng pag-iral ng ganoong gawi at kaugalian sa panahong binabanggit.  Dagdag dito, 
pinapalitan ang normal na kalakaran at asal ng mga katutubo tungkol sa kasarian 
at pakikipagtalik.  Mula sa katutubo at natibo, nababago ang asal patungong 
kahalayan, kasalanan at kasamaan.  Isa sa mga tanong sa instruksyunal na 
manwal confesionario ay ang tungkol sa pagbibiruan ng mga kamay -- ibig 
sabihin, ang pagsasalsal ng ari.  Sumunod na tanong dito ay kung nilabasan ba 
ng marumi ang katutubo. Sa saray ng katutubong pananagisag, ang pagsasalsal 
ay itinuturing na bahagi ng pang-araw-araw na buhay at ito’y nakaugalian na.  
Ang lumalabas pagkatapos ng pagsasalsal ay kahulugan ng rurok ng kasiyahan 
o pakikipagtalik na bumubuo at nagbibigay kahulugan sa pagkatao.  Ngunit sa 
confesionario, ito’y kasalanan dahil ipinagbabawal ang paglalaro sa ari.  Dagdag 
kasalanan pa kung sa paglalarong iyon ay nilabasan ka ng marumi. 

Sa puntong ito, ang manwal na confesionario ay patunay na mula sa 
pangkaraniwan na personal o sekswal na relasyon ng mga homoseskwal, ito’y 
mariing ipinagbawal sa bagong kultura.  Ang sinumang hindi susunod sa 
utos o magkakasala sa ibinibigay na koda ng mga prayle ay mapapahamak at 
kailangang bigyan ng kaukulang parusa.  Maaari ring tingnan ang tekstong ito 
bilang pagsupil sa kasiyahan ng mga katutubo na kilalanin ang kanilang sarili.  
Ang pagtingin sa paglalaro sa sarili bilang masama ay bahagi ng kolonyal na 
diskurso ng pananakop at pagbibigay-batas batay sa panuntunang pandayuhan 
na nagsasantabi sa salik ng katutubong paniniwala.



Plaridel • Vol. 9 No. 2 • August 2012 71

 Hindi nalalayo ang confesionario ni Totanes sa naunang instrukyunal na 
manwal ni Tomas Pinpin na Librong Pagaaralan ng mga Tagalog nang Uicang 
Castila (1910).  Dito naman ay tinig ng prayle ang mababasa na nagbibigay 
instruksyon sa katutubo:

May doon ca cayang salang ano anoman sa capoua mo lalaqui, 
at sa capoua mo babayi caya? Turan modin con anong asal 
nga calibugan ninyo, niyong catongo mo, con nagsisiping 
o con nagdaramahan cayo, at con nagbabayan cayo, at con 
ano,t, con ano: ycao na ang bahalang mabala? (p. 218)

Iisa ang sinasabi nina Pinpin (1910) at Totanes (1864), kasalanan ang 
pakikipagtalik, sa kapwa lalaki, kapwa babae, o maging sa hindi asawa.  Ang 
paglalaro ng kamay sa ari ay itinuturing din na kasalanan, lalo pa ang paglabas 
ng marumi sa pagtatapos ng paglalaro.  Para sa mga misyonerong prayle at 
mga bininyagang ladino, ang pagkakasalang ito ay dulot ng mga demonyo na 
inaakit ang mga katutubo na bumalik sa pagiging pagano, imoral at nakagisnang 
marahas na pamumuhay. 

Sa pagdating at pananakop ng mga Espanyol sa bansa, masasabing malaki ang 
naging epekto nito sa buong kapuluan.  Ang katutubong paniniwala at kaugalian 
sa pang-araw-araw na buhay hanggang sa mga nagaganap sa loob ng pribadong 
buhay ng mga katutubo ay pinakialamanan ng mga mananakop.  Nagkaroon 
ng pantukoy ang maraming bagay, halimbawa, nagkaroon ng pagkakahati sa 
itinuturing noon na mga “diyos” at “diyosa;” diyos para sa mga lalaki at diyosa 
para sa mga babae.  Ang imahen ng mga bayani at mandirigma sa katutubong 
epiko tulad nina Agyu, Labaw Donggon, Humadapnon, at Sandayo, na magaslaw, 
malikot, matapang, at mahilig makidigma para sa ipinaglalabang bayan, ay 
pinalitan ng imahen ng maamo, tahimik, at banal na mukha ni HesuKristo.  
Ang matapang at lumalaban naman na simbolo sa mga epiko nina Alunsina, 
Nagmalitung Yawa, Mebuyan, Dagau, at Matabagka ay pinalitan ng tumatangis 
at tahimik na simbolo ni Birheng Maria (Lucero, 2007).  Maging ang mga bundok 
ay hindi pinalampas ng hispanisasyon, nagkaroon ng dambuhalang pagkakahati 
sa kasarian ang mga ito.  Ang bundok Makiling ay ginawang babae, idinagdag ang 
Maria upang maging Mariang Makiling.  Ang mga katutubong asog, bayoguin at 
binabayi naman ay minarkahan bilang makasalanang nilalang. 

Kung ito ang bitak-bitak na larawan na idinulot ng kolonisasyon sa katutubong 
kultura, mapag-uugnay ang lahat ng ito sa pamamagitan ng monologo ng isang 



Quintos • Sulyap sa Karanasan ng mga Asog72

nagsisisi sa Meditaciones Cun Manga Mahal na Pagninilay na Sadia sa Sanctong 
Pag Exercisios (1843) ni Pedro de Herrera: 

Cayo palang manga casalanan co ang manga caauay cong 
totoo, at dili mauala ang mga carouahaguinan co sa inyo 
… pagdaramotan co cayo nang pagpapacain sa inyo, ang 
icabubuhay lamang ang ipacacain co, dili kayo mahihimbing 
nang pagtolog, aba dila cong mauicain, hahauacan co ang 
catalipandasan mo, pipiguilin cata,t, dili ngani sosondin ang 
calooban mo, cun di ang loob nang aquing Dios. (p. 64)

Mahuhugot sa monologo ang pangkalahatang larawan nang pagpapaubaya 
ng katutubo sa kanyang sarili upang sundin ang mga kautusan ng relihiyon.  
Hindi maitatangging naging batis ng mga katutubo ang dayuhang kultura 
upang maging batayan ng paniniwala at konsepto kung ano ang tama sa 
mali.  Mahalagang pananda ang monologo sa Meditaciones ni Pedro de 
Herrera, sumasagisag ito sa panahon kung kailan naisasakatuparan na ng 
mga dayuhan ang kanilang mithiing masakop hindi lamang ang pisikal na 
aspekto ng bansa kundi maging ang mismong loob ng mga katutubo. 

Ang Diskurso ng Confesionario at Manwal sa Kulturang Popular
Hindi maitatanggi ang malaking impluwensya sa kasalukuyang panahon ng 
mga inilimbag na confesionario, manwal, at alituntunin ng mga misyonerong 
Espanyol. Kalat-kalat ang ibinunga ng diskurso ng confesionario at alituntunin 
sa kultura at lipunang Filipino. Sa obserbasyon ni Rosario Cruz-Lucero (2007), 
matutunton ang malakas na tinig ng mga aral ng confesionario at manwal sa 
kulturang popular, pinakamalakas na batinting nito ang mga alituntuning 
sinusunod ng MTRCB. 

Ang MTRCB ang lupon na nagrerepaso at sumusuri sa mga ipinapalabas 
na pelikula sa mga sinehan at palabas sa telebisyon.  Itinatakda ng konstitusyon 
ang lupon na ito batay sa Presidential Decree No. 1986.  Narito ang isang 
bahagi ng patakaran at alituntunin na itinadhana ng MTRCB simula Oktubre 
5, 1985 tungkol sa mga ipinapalabas na pelikula sa bansa: 

The following scenes shall be considered immoral and 
indecent:

1. All explicit sexual acts, actual or simulated, such as 
but not limited to, sexual intercourse, masturbation, 
mashing, licking and fondling of sex organs;



Plaridel • Vol. 9 No. 2 • August 2012 73

2. Lewd frontal nudity and/or exhibition of private 
parts, such as but not limited to, female breasts 
exposure and pubic hair exposure (naked or see-
through clothing, such as lace bikinis, wet T-shirts 
and transparent negligee).

3. All sexual pumping scenes and movements, whether 
the subjects are clothed or unclothed;

4. Sexual exploitation and abuse of children, such as 
paedophilia and acts of incest;

5. Perverted sexual acts, such as, homosexual and 
lesbian sexual acts, sodomy, necrophilia and 
‘zooerstia’, (akin ang diin.)

6. Deliberate panning of the camera to achieve a lewd 
and malicious close-up of sexual parts. 

 
Kung susundan ang mga alituntunin at patakaran na itinatakda ng 

MTRCB, masasabing taglay nito ang mga naiwang labi ng aral na mapupulot 
sa confesionario at manwal.  Hindi ito nalalayo sa mga naunang inilimbag ng 
mga misyonerong sina Totanes at Pinpin.  Litaw na litaw sa alituntunin ng 
MTRCB ang sapilitang pagduduldol sa nakamamanhid na romantisismo ng 
dayuhang kultura. 

Sa diskurso ng mga naunang alituntunin hanggang sa patakarang sinusunod 
ng MTRCB, mahalagang sipatin ang pagbura sa kalidad ng katutubong buhay.  
Sa usapin ng mga homosekswal, hindi pa rin naaalis ang iniwang latay ng 
dayuhang kultura sa mga asog, bayoguin at binabayi bilang imahen ng kahalayan, 
imoralidad, at kasalanan.  Tingnan, halimbawa, ang bilang lima sa isinasaad 
na alituntunin ng MTRCB, “perverted sexual acts, such as, homosexual and 
lesbian sexual acts, sodomy, necrophilia and ‘zooerstia’.”  Bagama’t masasabing 
isinasaad sa alituntunin ng MTRCB ang pagbabawal sa malinaw at mahalay 
na mga seskwal na imahen, mahalagang bigyan ng diin ang mga tagpo sa 
kategoryang inihahain ng MTRCB bilang “perverted sexual act.”  Mapapansin 
na tanging sekswal na imahen lamang ng mga homosekswal ang binabanggit 
dito, hindi isinasama ang sekswal na imahen sa pagitan ng babae at lalaki.  Sa 
puntong ito, nagkakaroon agad ng pag-uuri at pangkalahatang pagpapalagay 
na ang lahat ng asal ng mga homosekswal ay pilipit at makasalanan.  Nagiging 
bukal na lunsaran ito ng imahen ng homosekswalidad bilang tuwina’y “sekswal” 
at tagpong hindi dapat ipalabas sa sinehan at telebisyon. 



Quintos • Sulyap sa Karanasan ng mga Asog74

Narito naman ang ilang bahagi ng binagong panuntunan at alituntunin 
ng MTRCB sa pagrepaso at pagsuri sa mga pelikulang ipinapalabas sa bansa 
simula Pebrero 24, 2004:

A movie shall be disapproved for public viewing if, in the 
judgment of the BOARD:

1.  The average person, applying contemporary 
standards, would find that the dominant theme of 
the work as a whole appeals to prurient interest and 
satisfies only the craving for gratuitous sex and/or 
violence.

2.  The work depicts in a patently lewd, offensive, or 
demeaning manner, excretory functions and sexual 
conduct such as sexual intercourse, masturbation 
and exhibition of the genitals.

3.  The work clearly constitutes an attack against any 
race, creed or religion. (Akin ang diin.)

4.  The work condones or encourages the use of illegal 
drugs and substances. 

5.  The work tends to undermine the faith and 
confidence of the people in their government and/or 
duly constituted authorities.

6.  The work glorifies criminals or condones crimes.
7.  The work is libelous or defamatory to the good name 

and reputation of any person, whether living or 
dead.

8.  The work may constitute contempt of court or of a 
quasi-judicial tribunal, or may pertain to matters 
which are sub-judice in nature. 

 
Bagama’t nawala sa nirebisang alituntunin ng MTRCB ang naunang pag-

uuri noong 1985 sa sekswal na imahen ng mga homosekswal bilang imoral at 
makasalanan, mapapansin ang patuloy na pagsasantabi sa kasarian sa usapin 
ng malaya at mapagpalayang diskurso ng homosekswalidad.  Kung susuriin, 
tuluyan pa ring isinasantabi sa makabagong alituntunin ng MTRCB ang 
pagpapahayag sa karanasan at kasaysayan ng mga homosekswal. 

Tunghayan ang ikatlong isinasaad ng bagong alituntunin ng MTRCB 
bilang bahagi ng mga pelikulang hindi dapat pahintulutang maipalabas 
sa mga sinehan, “clearly constitutes an attack against any race, creed or 



Plaridel • Vol. 9 No. 2 • August 2012 75

religion.”  Sa pariralang nabanggit, mapapansin ang pagsasawalang bahala 
sa “gender” o kasarian na kalimitang kahanay ng “race, creed or religion” na 
laging magkakasama sa paghingi ng paggalang at respeto.  Sa pagmamapa 
sa espasyo ng homosekswalidad sa bansa, mahuhugot mula sa alituntunin 
ng MTRCB ang pagkalugmok nito sa laylayan ng lipunan.  Pinoposisyon 
ang imahen ng mga homosekswal sa lunan kung saan pinapawi ang tinig ng 
pagprotesta nito. 

Maaari ring ipagpalagay na diyalektiko ang kahulugang ibinibigay 
ng bagong alituntunin ng MTRCB.  Una, ang paghihiwalay ng bagong 
alituntunin sa kasarian sa mga kahanay nito, tulad ng lahi, etnisidad at 
relihiyon, ay maaaring tingnan bilang pagbalewala ng estado sa pag-iral ng 
mga homosekswal.  Patunay din ang hindi paglangkap sa kasarian sa mga 
kahanay nito bilang paraan ng pasistang estado para tuluyang supilin ang 
danas ng paglaladlad at pagtibok ng mga bakla at lesbyana.  Pangalawa, 
kung susundan ang tilapon ng bagong alituntunin ng MTRCB, masasabing 
ang hindi pagbanggit sa kasarian ay landasin sa paghimok sa pagtuligsa sa 
homosekswalidad upang itanghal ang tinataal na kasarian na naaayon sa 
kolonyal na tuntunin.  Makikita ito sa bawat anyo ng midya na may pagkiling 
at inklinasyon sa ipinagmamalaking kaayusan.  Sa pelikula, telebisyon, radyo, 
at artikulo, patuloy ang pagdaluhong sa imahen ng mga homosekswal bilang 
sakit, abnormalidad at kinakailangang gamutin.  Sa kanlungan ng estado 
at ayuda mula sa kolonyal na patakaran, pinapanatili ang hindi maayos na 
kalagayan at pagtingin sa mga homosekswal. 

Hindi maitatanggi ang paralelismo sa kapangyarihan ng simbahan sa 
panahon ng koloniyalismong Espanyol at MTRCB sa kasalukuyang panahon.  
Sa pamamagitan ng mga konsepto ng hiya at utang na loob, ginamit ng mga 
misyonerong Espanyol ang confesionario, manwal, at alituntunin sa layuning 
mabago ang katutubong kultura.  Kung si HesuKristo ay hindi nag-atubiling 
ibigay ang kanyang loob sa sansinukob, nararapat lamang na suklian ito ng 
mga katutubo sa pagbibigay din ng kanilang loob (Rafael, 1988).  Hindi ito 
nalalayo sa reyalidad sa MTRCB, kinakailangang sundin ang mga alituntunin 
dahil ito ang itinatakda ng maraming pamantayan ng simbahan, gobyerno, at 
lipunan.  Sa yugtong tulad nito, sumisikip, kumikitid, at tuluyang naglalaho 
ang espasyo ng mga asog, bayoguin at binabayi. 

Paglalagom
Sa epikong Sulod na Hinilawod: Humadapnon, malinaw ang pinapalutang na 
mensahe tungkol sa kasarian at sekswalidad ng mga bidang karakter.  May 
mga bahagi ng epiko na nagsasalaysay ukol sa kagitingan ni Humadapnon 



Quintos • Sulyap sa Karanasan ng mga Asog76

bilang pinakamalakas at pinakatatanging buyung sa daigdig.  Naglayag si 
Humadapnon upang makilala ang diwatang si Nagmalitung Yawa.  Sa kanyang 
paglalayag, nakilala niya ang mga babaeng binukot ng Tarangban na nang-
akit sa kanya at nagpiit sa loob ng kweba.  Dito’y naengkanto siya at nawala 
sa sarili, dahilan para iligtas siya ni Nagmalitung Yawa na nagpalit ng hitsura 
sa katauhan ng isang lalaki, ni Buyung Sunmasakay.  Sa huling episodyo, 
muling bumalik sa katinuan si Humadapnon at agad naghayag ng pag-ibig 
kay Nagmalitung Yawa / Buyung Sunmasakay.  Ngunit sa huli, mayroong 
pahiwatig ng pagkabigo ang epiko, lumipad papalayo si Nagmalitung Yawa 
at saka dumapo sa isang malaking bato, inayos ang paa at saka tumingin sa 
malayung-malayo. 

Maaaring basahin ang bahaging pagpapalit ng katauhan ni Nagmalitung 
Yawa patungong Buyung Sunmasakay (transpormasyon mula babae 
patungong lalaki), bilang paglalarawan na ang pananaw ng mga mitolohikal 
na karakter sa relasyon nang magkakapareho ang kasarian, lalaki sa lalaki, 
at babae sa babae, ay pangkaraniwan sa pamumuhay ng mga katutubo.  Ito’y 
maaaring tingnan bilang pilosopikal na pagpapaliwanag sa paniniwalang ang 
lahat ay pantay-pantay at hindi magkakaiba.  Maaari ring ipagpalagay na hindi 
binibigyan ng matinding tuon ang sekswalidad at kasarian sa katutubong 
pamayanan, dahil ang mas mahalaga ay ang kagitingan at pagiging busilak ng 
loob ng isang tao.  Ang mabilis na pagbabagu-bago ng hitsura ni Nagmalitung 
Yawa ay mauugnay na ang hitsura, anyo, maging ang kasarian, ay nililikha 
lamang ng tao batay sa kanyang pangangailangang pisikal, emosyunal, at 
espiritwal. 

Sa kontemporareo o kasalukuyang paglalarawan sa mga homosekwal, 
walang sinusunod na imahen ang isang “bakla.”  Binura ang kadalisayan at 
kariktan ng mga asog, bayoguin at binabayi na mauugat sa unang panahon 
ng koloniyalismo.  Sa kasaysayan ng homosekswalidad sa bansa, ang 
panahon ng koloniyalismo ang maituturing na pitak kung kailan nagsimula 
ang pagsasantabi sa mga bakla at lesbyana.  Sa paglipas ng panahon, hindi 
naibalik ang katutubong kultura, bagkus lalong umigting ang pagtuligsa sa 
mga natibong paniniwala at kaugalian, partikular na ang turing sa mga asog, 
bayoguin at binabayi.  Mula sa mga confesionario at manwal ng kagandahang 
asal ng mga misyonerong Espanyol hanggang sa alituntunin na itinatadhana 
ng MTRCB, masasabing malakas ang pag-alingawngaw ng dayuhang 
kulturang ipinalaganap ng koloniyalismo. 

Sa ngayon, patuloy ang tila nitsung pasiklut-siklot na pakikibaka ng mga 
homosekswal.  Laging de-kahon ang imahen na ipinapakita at inilalarawan 
sa panitikan, midya, at lipunan.  Nariyang nakukulong ang hitsura ng 



Plaridel • Vol. 9 No. 2 • August 2012 77

pagiging bakla sa pagiging parlorista at laging may hawak ng suklay at make-
up.  Nariyan din ang palagiang karakter ng mga bakla bilang pinapaslang 
at laging naghahabol sa pag-ibig.  Ito ang pighati ng libu-libong mga asog, 
bayoguin at binabayi na ikinulong sa modernong pagpapakahulugan sa mga 
homosekswal batay sa de-kahong punto de bista ng lipunan. 

“Kahalayan, karahasan, kakatuwa, talinghaga at pagiging kakaiba” - ito 
ang imahen ng mga homosekswal sa modernong panahon.  Pilit pa ring 
ikinukulong ang mga tinatawag na asog, bayoguin, binabayi sa de-kahong 
pananaw ng lipunan.  Ngunit tulad sa prekolonyal na yugto sa kasaysayan ng 
bansa, magkakaroon pa rin ng siwang para sa pag-asang babalik ang panahon 
kung kailan magkakapantay-pantay muli ang mga lalaki, babae, lesbyana, 
bakla, asog, bayoguin at binabayi.  

Mga Pinagsanggunian
Alcina, I. F. (2002). History  of   the   Bisayan people in the Philippine islands: evangelization and culture 

at the contact period. (C.J. Kobak & L. Gutierrez, Trans.). Manila: UST Publishing House. (Orihinal 

na inilathala 1668).

Chirino, P. (1969). Relacion de las islas Filipinas. (R. Echevarria, Trans.). Manila: Historical Conservation 

Society. (Orihinal na inilathala 1604).  

de Belen,   G. A. (1990). Mahal na passion ni Jesu Christong Panginoon natin na tola. Quezon City : 

Ateneo de Manila University Press. (Orihinal na inilathala 1704). 

de Herrera, P. P. (1843). Meditaciones cun manga mahal na pagninilay na sadia sa sanctong pag 

exercicios. Manila : Compania de Jesus por Don Nicolas Cruz Bagay. (Orihinal na inilathala 

1645). 

de Lisboa,  M. (1865). Vocabulario  de  la  lengua Bicol (ikalawang edisyon). Manila : Est. tip. del Colegio 

de Santo Tomas.  

de Noceda,  J. J., & de Sanlucar, P. (1860). Vocabulario  de   la   lengua   Tagala (ikatlong edisyon). 

Reimpreso en Manila : Impr. de Ramirez y Giraudier. (Orihinal na inilathala 1754). 

Garcia, J. N. C. (2008). Philippine gay culture: binabae to bakla, silahis to MSM (ikalawang edisyon). 

Quezon City: University of the Philippines Press. (Orihinal na inilathala 1996).

Lucero,  R. C. (2007). The  nation  beyond Manila: ang bayan sa labas ng Maynila. Quezon City: Ateneo 

de Manila University Press. 

Movie and Television Review and Classification Board (MTRCB). (1985). Implementing Rules and 

Regulations of Presidential Decree No. 1986 (October 5, 1985). Quezon City: MTRCB Office. 

Movie and Television Review and Classification Board (MTRCB). (2004). Implementing Rules and 

Regulations of Presidential Decree No. 1986 (February 24, 2004). Quezon City: MTRCB Office. 

Pinpin,  T. (1910). Librong pagaaralan ng mga Tagalog nang uicang Castila. Nasa M.A. Cuerva (Ed.), La  

Primera Imprenta en Filipinas (p. 18). Manila: Tipo-litografia Germania. (Orihinal na inilathala 

1610).  



Quintos • Sulyap sa Karanasan ng mga Asog78

Quirino, C., & Garcia, M. (Eds.). (1961). The manners, customs, and beliefs of the Philippine inhabitants 

of long ago: being chapters of “A late 16th century Manila manuscript”. Manila: Bureau of Print. 

(Orihinal na inilathala 1958). 

Rafael,  V. L. (1988). Contracting   colonialism:  Translation  and  christian conversion in Tagalog society 

under early  Spanish rule. Quezon City: Ateneo de Manila University Press. 

Salazar, Z. A. (1995). Ang babaylan sa kasaysayan ng Pilipinas. Quezon City: Palimbagan ng Lahi. 

Santiago,   L. P.  R.  (2005). To   love   and   to  suffer : The development of the religious congregations for 

women in the Spanish Philippines, 1565-1898. Quezon City : Ateneo de Manila University Press. 

Totanes,  F. S. (1865). Arte de la lengua Tagala, y manual Tagalog para auxilio de los religiosos. Binondo: 

Impr. de M. Sanchez. (Orihinal na inilathala 1745). 

Jay Jomar F. Quintos obtained his degree in Film and Audio Visual Communication (cum laude) from 
UP Diliman in 2009 and is now in the university’s MA Araling Pilipino program. He is a freelance writer, 
production manager, and assistant director for film and television (corresponding author: jfquintos@
yahoo.com).


