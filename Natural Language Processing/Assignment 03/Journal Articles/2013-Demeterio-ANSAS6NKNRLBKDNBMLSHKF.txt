








































 
MALAY 25.2 (2013): 75-92

Copyright  ©  2013  Pamantasang De La Salle, Filipinas

Sinusuri ng papel na ito ang nobelang Amapola sa 65 na Kabanata ni Ricardo, o Ricky, Lee bilang 
isang panitikang pambakla na may nakakubling kapangyarihan na maaaring humamon sa laganap pa ring 
homopobiya ng kamalayang Filipino. May apat na bahagi ang papel na ito. Una dito ay ang introduksiyon na 
tumatalakay sa buod ng naturang nobela, sa maikling intelektuwal na talambuhay ng may-akda, at sa kabuuang 
pakay ng papel na ito. Pangalawa dito ay ang isang paglalahad sa mga konteksto at inter-tekstong ginagamit 
at pinapakinabangan ni Lee para banayad na mapadaloy ang kaniyang kuwento at mensahe. Pangatlo dito 
ay ang paghahayag at paghihimay sa may limang tiyak na estratehiya na bumubuo sa kontra-diskursibong 
lakas ng naturang nobela. Pang-apat dito ay ang kongklusyon na nagbibigay buod sa mga puntos na inilatag 
ng papel na ito kasama na ang pagbigay diin na may taglay na potensiyal ang naturang nobela sa pag-ambag 
sa kolektibong gawain tungkol sa pagtibag at paglusaw sa homopobiyang umiiral sa kamalayang Pilipino. 

Mga susing salita: Amapola sa 65 na Kabanata, Ricardo/Ricky Lee, Kontra-Diskursong Bakla, Araling 
Pambakla sa Pilipinas 

This paper analyzes the novel Amapola sa 65 na Kabanata, written by Ricardo, or Ricky, Lee, as a gay 
literature that posseses a covert power that can challenge the still homophobic Filipino mentality. This 
paper has four parts. The first one is an introduction that tackles the summary of the said novel, the short 
intellectual biography of the writer, and the overall intentions of the paper. The second one is an exposition 
of the contexts and inter-texts that were used and exploited by Lee in order to smoothly push forward his story 
and message. The third one is the discussion and scrutiny of some five specific strategies that constitute the 
counter-discursive force of the novel. The fourth one is the conclusion that summarizes the points that were 
laid down by this paper including the emphasis that the novel holds certain potential that can contribute 
towards the collective project of addressing the homophobia that persists in the Filipino consciousness.  

Keywords: Amapola sa 65 na Kabanata, Ricardo/Ricky Lee, Gay Counter-Discourse, Gay Studies in the 
Philippines

Ang Nobelang “Si Amapola sa 65 na Kabanata” ni Ricardo 
Lee Bilang Kontra-Diskurso ng Baklang Manilenyo Laban sa 
Homopobikong Kamalayang Filipino /
Ricky Lee’s Novel “Si Amapola sa 65 na Kabanata” 
as a Gay Counter-Discourse Directed at the Homophobic 
Filipino Consciousness
Feorillo Petronilo A. Demeterio III, Ph.D.
Pamantasang De La Salle-Maynila
feorillodemeterio@gmail.com



76 MALAY          TOMO XXV  BLG. 2

Binasa ko ang nobelang Si Amapola sa 65 na 
Kabanata ni Ricardo Lee, o Ricky Lee, habang 
sakay sa isang eroplanong patungong Bangkok. 
Pinili kong dalhin ang akdang ito sa aking biyahe 
dahil alam kong magaan lamang at nakatatawa 
ang nilalaman nito at hindi magdadagdag ng 
stress sa inaasahan kong siksik at mabigat na 
business trip sa mga pamantasan ng Mahidol at 
Thammasat.  Noong ikalawang araw pa lamang ng 
aking pagdating sa lungsod na iyon ay natapos ko 
nang basahin ang nasabing libro. Kaya nagkaroon 
ako ng sapat na panahon para mapagnilayan nang 
mas malalalim ang mga mensaheng nakapaloob sa 
kuwento ni Amapola, ang baklang manananggal. 

Nagkataon na ang Dusit Thani Hotel na naging 
aking pansamantalang tirahan ay naroon mismo sa 
distrito ng Patpong kung saan nakabalandra ang 
tanyag nang mga tiangge at adult entertainment 
establishment ng Bangkok. Matapos kong 
madaanan ang dalawang gay alley ng Patpong 
na lantarang nag-aalok ng aliw sa internasyonal 
nitong kliyente, hindi ko mapigilang ipaghambing 
ang mga ito sa nakakubling mundo ng mga 
baklang Manilenyo. Sa Malate man o sa mga kalye 
ng Timog at Morato, na nagsisilbing pangunahing 
tagpuan ng nobelang Amapola, o sa anumang 
pook sa Metro Manila, ay hindi natin makikita 
ang kahalintulad na kalakaran. Kapag iisipin mo 
pala ang kalagayan ng mga baklang Manilenyo 
habang nakatayo ka sa pusod ng Patpong ay 
mararamdaman mo kung gaano kahomopobiko 
ang kamalayan nating mga Pilipino. Para sa 
isang karaniwang Pilipino, hahayaan na lamang 
niyang mapahamak ang mga baklang kababayan 
sa ganid ng mga mangongotong na pulis, ng mga 
manlolokong bugaw, at mga bayolenteng call 
boy, o hindi kaya sa samu’t saring sakit na dulot 
sa isang hindi regulado at patagong industriya, 
kaysa magkakaroon ang mga baklang kababayang 
ito ng isang ligtas, malinis at disenteng espasyo 
kung saan maihayag at mairaos nila ang kanilang 
naiibang seksuwalidad. Kung mahirap maging 
isang bakla sa Metro Manila, na siyang itinuturing 
na pinakaliberal at progresibong lungsod sa 
ating kapuluan, paano na kaya sa ibang parte ng 
Pilipinas? 

Ang pagiging homopobiko ng kamalayan 
nating mga Pilipino ay marahil aspekto 
lamang sa mas malawak at mas nakaugat 
nating patriyarkal na kamalayan na nabuo mula 
sa matagal nating pagkasakop sa ilalim ng 
kolonyalismong Espanyol at Amerikano.  Ang 
hegemonya ng ating homopobikong kamalayang 
ay pinapanatili at nililikha muli (reproduce/
replicate) sa pamamagitan ng mga diskurso 
at gawain (practices) ng ating kultura kung 
saan hindi binibigyan ng puwang, o hindi kaya 
ginagawang marhinalisado, ang mga bakla, 
maliban sa pagtatanghal sa kalalakihan bilang 
makapangyarihan na kasarian. Kaya kahit pa man 
makikita natin ang presensiya ng mga bakla sa 
ating kulturang popular, kadalasan ipinipresenta 
sila bilang mga borloloy at nakatatawang 
espektakulo lamang. 

Ngunit ang tila monolitikong pagkahomopobiko 
ng kamalayan nating mga Pilipino ay unti-unti 
na ring tinitibag ng mga kontra-diskursong 
bakla na humugot ng lakas at inspirasyon mula 
sa mga umusbong noong kilusang feminismo 
at gay studies sa loob at labas ng ating bansa.  
Hindi katulad sa mga dominante, homopobiko 
at patriyarkal na diskurso at gawain, ang kontra-
diskursong bakla ay naglalaan ng sapat na 
espasyo sa mga baklang karakter at tema 
para mulatin ang lipunan tungkol sa kanilang 
naaapi at marhinalisadong kalagayan, kung 
hindi man nito diretsahang pinupuna ang mga 
kontradiksiyon at artipaktuwalidad (artifactuality) 
ng naghaharing kamalayang pangkasarian. Iba’t 
iba man ang kahulugan ng nobelang Amapola 
sa iba’t iba nitong mambabasa, walang duda na 
isa sa mga pinakamatingkad nitong kahulugan 
ay ang pagiging isang literaturang humahamon 
sa laganap at nakaugat nang homopobiya sa 
kamalayan nating mga Pilipino dala ang pag-
asang sisikat din ang araw kung kailan ang mga 
bakla nating mga kapatid ay lubusan at bukas 
loob na nating tinatanggap bilang mga kapuwa 
tao at kapuwa Pilipino. Ito ang dahilan kung bakit 
pormal kong susuriin   ang nasabing nobela bilang 
isang kontra-diskursong bakla.



77ANG NOBELANG “SI AMAPOLA SA 65 NA KABANATA”                  F. P. A. DEMETERIO

Ang nobelang Amapola ay isang kuwento 
tungkol sa masalimuot na mundo ni Amapola, ang 
bida at pangunahing karakter na isang baklang 
impersonator, performer at stand-up comedian sa 
isang comedy bar sa distrito ng Timog at Morato 
sa lungsod ng Quezon. “Amapola” ang kaniyang 
naging pangalan dahil ito ang paboritong awitin 
noon ng ama ng babaeng umampon sa kaniya, 
si Nanay Angie. Sa wikang Espanyol, isang uri 
ng bulaklak ang “Amapola.”  Bata pa lamang 
si Amapola ay alam na ni Nanay Angie na may 
multiple personality disorder siya, dahil minsan 
siya daw ay si Isaac na lumaking isang machong 
lalaki na may naging girlfriend pa na si Giselle, 
at habang minsan naman ay siya raw si Zaldy na 
lumaking isang klosetang Inglesero na ang social 
life ay nakatuon lamang sa kaniyang laptop at 
internet connection. 

Umibig si Amapola sa kaniyang kapuwa 
empleyado, ang biyudong waiter na si Homer na 
ama naman ni Truman. Naging mas komplikado 
ang kaniyang buhay nang malaman niyang isa 
pala siyang manananggal. Kahit sigurado siyang 
may pag-asang ibigin siya nang tunay ni Homer 
kahit isa siyang bakla, natatakot siyang hindi 
siya tatanggapin nito bilang isang manananggal. 
May dalawang uri man ng manananggal, ang 
“kagumay” na laman ng hayop lamang ang 
kinakain, at ang “tungkab” na talagang laman ng 
tao ang kinakain, inisip ni Amapola na si Homer 
at ang maraming Pilipino ay walang pakialam 
na siya ay isang kagumay lamang, dahil para sa 
kanila, lahat ng manananggal ay masama at dapat 
lamang patayin.  

Tila hindi pa nakuntento ang tadhana sa 
pagpapahirap sa kaniyang buhay, dahil isang araw 
ay nilapitan si Amapola ng kaniyang lola sa tuhod, 
si Lola Sepa, na nilakbay ang panahon mula pa 
noong rebolusyong Espanyol para hagilapin siya at 
pagsabihang hindi siya ordinaryong manananggal, 
sapagkat may mahalaga raw siyang tungkulin na 
iligtas ang bayang Pilipinas mula sa kasamaan at 
ipaglaban ang karapatan ng mga kagumay bilang 
mga tao at Pilipino. Ngunit dapat paghahandaan 
ito ni Amapola, at kasama sa paghahanda niya 
ay ang pagsantabi sa kaniyang dalawang alter 

ego. Ikinalulungkot man ito ni Amapola at Nanay 
Angie dahil minahal na nila sina Isaac at Zaldy 
bilang kapatid at anak, at ikinagalit man ito nang 
labis ni Giselle, ang girlfriend ni Isaac, nasunod 
ang gusto ni Lola Sepa. Parang bakla at hating 
bersiyon ni Darna, ginampanan ni Amapola ang 
kaniyang bagong papel bilang tagapagligtas 
ng mga Pilipinong nasa iba’t ibang bingit ng 
panganib. 

Minahal man si Amapola ng masang Pilipino, 
hindi siya matanggap ng mga makapangyarihang 
politiko at mga pakialamerong Amerikano 
dahil para sa kanila, lahat ng manananggal ay 
masama at nagbubukas ng hindi pangkaraniwang 
pagkakataon na maaaring pagsamantalahan 
ng mga terorista. Kaya naging katunggali ni 
Amapola ang bagong halal na presidente ng 
bansa, ang dating si Congressman Trono na isang 
nasyonalista at anti-imperyalistang tuta ng mga 
Amerikano. Bago pa man siya mahalal bilang 
presidente ay nakapagtayo na si Trono ng pangkat 
ng mga boluntaryo, ang Aswang Patrollers, na ang 
tanging misyon ay tugisin ang mga manananggal, 
kagumay man o tungkab. Kasama si Homer sa 
pangkat na ito dahil may dala-dala pala siyang 
malalim na galit sa mga manananggal. 

Sa harap ng mga nararanasang pagsubok sa 
kaniyang personal na buhay pag-ibig at sa kaniyang 
pampublikong buhay bilang tagapagligtas ay bigla 
na lamang umusbong ang isa pang katunggali, 
si Montero ang kinikilalang tagalipol ng mga 
tungkab. Habang hinahanap niya ang kinidnap na 
si Nanay Angie ay nadiskubre ni Amapola na si 
Montero ay isa lang pala niyang bagong alter ego 
na mas malakas ang presensiya kung ihahambing 
kina Isaac at Zaldy. Muli niyang naisantabi at 
napatahimik si Montero, kagaya ng ginawa niya 
noon kina Isaac at Zaldy, ngunit bumalik naman 
si Giselle na isa na ngayong mataba at buntis na 
manananggal para ipaghiganti ang paglaho ng 
kaniyang boyfriend na si Isaac. 

Nagtapos ang nobela sa isang madugong 
sagupaan doon sa distrito ng Timog at Morato 
ng mga kagumay, tungkab, Aswang Patrollers, 
at mga sundalo ng Armed Forces.  Pinaulanan 
ng mga puwersa ng pamahalaan ng asin na may 



78 MALAY          TOMO XXV  BLG. 2

halong bawang at buntot ng pagi ang distritong 
ito na ikinahina ng mga manananggal na binabaril 
naman gamit ang mga balang may pulburang 
hinaluan din ng bawang at buntot ng pagi. 
Matapos magpaalam ang sugatan at nanghihina 
nang si Amapola kay Homer, lumipad siya palayo 
sa nasabing distrito. 

Ang nobelang Amapola ay ang pangalawang 
pagtangka ni Lee na pasukin ang mas seryoso, 
mas klasiko at mas matatag na mundo ng nobela, 
matapos niyang mailathala noong 2008 ang 
kaniyang unang nobelang Para kay B: O Paano 
Dinevastate ng Pag-ibig ang 4 out of 5 sa Atin. 
Si Lee ay mas kilala bilang scriptwriter na may 
mahigit nang 150 na screenplay na naisapelikula 
at mahigit 50 na tropeo na nagpapatunay sa 
kaniyang husay mula sa iba’t ibang lokal at 
internasyonal na kompetisyon at organisasyon. 
Ipinanganak siya sa Daet, Camarines Norte 
noong 1948, at nagsumikap magsulat para 
matakasan ang kahirapan ng kaniyang pamilya. 
Nang matanggap niya ang limampung pisong 
bayad mula sa Philippine Free Press para sa 
kaniyang maikling kuwento, nagdesisyon siyang 
hanapin ang kaniyang kinabukasan sa Maynila. 
Habang sinusuportahan niya ang kaniyang sarili 
sa pamamagitan ng samu’t saring trabaho, nag-
aral siya ng Ingles sa Pamantasan ng Pilipinas. 
Kalaunan ay nasangkot siya sa aktibismong 
lumalaganap noon sa kaniyang pamantasan. 
Dito nakaugat ang mga panlipunang tema na 
tinatalakay niya sa kaniyang mga obra.

Nang idineklara ang Batas Militar, naging 
balakid ito sa kaniyang pagtatapos sa kaniyang 
akademikong programa at daan sa kaniyang 
pagkakulong noong 1974. Matapos siyang 
makalaya sumubok siyang magsulat ng script 
para sa pelikula. Nakamtan niya ang unang 
tagumpay bilang scriptwriter sa pamamagitan 
ng pelikulang “Jaguar” na isinulat niya kasama 
si Jose Maria Flores Lacaba (ipinanganak: 
1945), o Pete Lacaba, ginawa sa direksiyon ni 
Lino Brocka (1939-1991), at ipinalabas noong 
1979 (Lumbera). Kahit wala siyang pormal 
na pagsasanay sa pagsusulat ng script para sa 
pelikula, humugot si Lee ng kaalaman at technique 

mula sa kaniyang pagtatrabaho at pakikisalamuha 
sa mga batikang direktor na sina Brocka, Ishmael 
Bernal (1938-1996), Mike de Leon (ipinanganak: 
1947), Laurice Guillen (ipinanganak: 1947), 
at Marilou Diaz-Abaya (1955-2012), ilan sa 
mga representante ng tinaguriang ikalawang 
ginintuang panahon ng pelikulang Pilipino 
(Lumbera). Ilan sa mga obra maestra ni Lee ay ang 
“Brutal” na ginawa sa direksiyon ni Diaz-Abaya at 
ipinalabas noong 1980, ang “Salome” na ginawa 
sa direksiyon ni Guillen at ipinalabas noong 1981, 
“Moral” na ginawa sa direksiyon ni Diaz-Abaya at 
ipinalabas noong 1982, ang “Himala” na ginawa 
sa direksiyon ni Bernal at ipinalabas noong 1982, 
at ang “Karnal” na ginawa sa direksiyon ni Diaz-
Abaya at ipinalabas noong 1983 (Lumbera). 

Ayon sa Pambansang Alagad ng Sining sa 
larangan ng kritisismo na si Bienvenido Lumbera, 
ang kalakasan at kahusayan ni Lee sa scriptwriting 
ay nakaugat sa diyalektikal na ugnayan sa kaniyang 
pagiging naïve at sopistikado ( Lumbera). Siya 
daw ay naïve dahil bunsod sa kaniyang kawalan 
ng alam sa paggawa ng pelikula, hindi siya 
nahatak sa agos ng mainstream filmmaking, 
kaya kaliwa’t kanan niyang nilabag ang mga 
nakaugalian nang paraan ng industriya.  Sinabi 
ni Lumbera: “nagbukas siya ng puwang para 
sa pelikulang Pilipino na suriin ang mga paksa, 
karakter at temang napabayaan ng tradisyon” 
(Lumbera, sariling salin). Siya daw ay sopistikado 
dahil sa kaniyang bakgrawnd sa literatura, na 
kaakibat sa kaniyang programang Ingles doon sa 
Pamantasan ng Pilipinas. Dahil dito nai-angkla 
ni Lee ang kaniyang mga obra sa “absurdities 
and profundities” na karaniwang matatagpuan sa 
mga dakilang obrang panliteratura (Lumbera). 
“Sinalinan niya ang mga pinakamuhusay niyang 
screenplay ng bigat at lalim na madalang sa isang 
industriyang nag-aakalang ang pangunahain 
nitong tungkulin ay aliwin ang kaniyang mga 
manonood,” winika ni Lumbera (Lumbera, 
sariling salin).

Ang pagpasiya ni Lee na magsulat ng mga 
nobela ay tila bahagi sa pag-ikot ng kaniyang 
landas bilang manunulat pabalik sa kaniyang 
pinagmumulang larangan, ang literatura. Sa 



79ANG NOBELANG “SI AMAPOLA SA 65 NA KABANATA”                  F. P. A. DEMETERIO

kaniyang pakikipanayam kay Ronald Lim, para 
sa artikulong “Ricky Lee, Nobelista,” ikinuwento 
ni Lee: “‛Sabel’, natapos ko ng apat na oras; 
‛Himala’, one month; ‛Dubai’, two months. 
‛Para Kay B’, one year. ‛Amapola’, three years. 
Nagsusulat ako ng script nang sabay-sabay — 
‛Himala’, ‛Moral’, ‛Haplos’.  Pero kay Amapola, 
ito lang talaga. Pero dahil ganon siya kahirap, 
ganon din siya kasarap. . . Mas fulfilling kasi ang 
nobela kaysa sa screenplay, kapag natapos mo, 
hindi mo pa makikitang natapos. Papakialaman 
pa ng maraming tao. Sa nobela, eto na. Sarado 
ang fulfillment ko at masarap” (Lim). 

Ginamit man ni Lee ang kaniyang pangalan 
bilang scriptwriter para makahatak ng mambabasa, 
at ginamit man niya ang kaniyang mga koneksiyon 
sa industriya ng pelikula at telebisyon para sa 
magarbong paglunsad ng kaniyang libro doon 
sa Sky Dome ng SM North EDSA noong 27 
Nobyembre 2011, tinanggihan niya ang mga 
alok na gawing pelikula ang Amapola. Sa 
kaniyang pakikipanayam kay Amanda Lago para 
sa artikulong “The Unstoppable Ricky Lee,” 
ipinaliwanag ni Lee: “Ang dami kong offers…
pero gusto ko muna siya magkaroon ng literary 
identity for a while bago siya higupin ng pelikula o 
TV. Sa generation kasi ngayon, this is sad and sana 
hindi totoo, nava-validate lang sa kanila ang isang 
bagay ‘pag nasa screen…Parang ‘di sa kanila 
totoo ang wala sa loob ng screen…para bang ang 
kaganapan ng isang magandang nobela ay maging 
pelikula. Gusto ko muna baguhin ‘yun by asserting 
na nobela ito, may identity siya…Ang tagal ko 
nang kilala as scriptwriter, sana tawagin akong 
nobelista” (Lago). Marahil, lubos na ikinatuwa 
ni Lee ang paggawad sa librong   Amapola ng 
Manila Critics Circle noong Nobyembre 2012 ng 
special prize para sa isang obrang inilimbag ng 
independiyenteng tagapaglathala.  

Itinuturing ko ang nobelang Amapola 
bilang isang kontra-diskursong bakla at hangad 
kong maipakita at mahimay ang mga tiyak na 
estratehiyang ginamit ni Lee para hamunin at 
tibagin ang homopobikong kamalayan nating 
mga Pilipino. Kaya ang aking sanaysay na ito ay 

may dalawang pangunahing seksiyon na sumuri 
sa mga konteksto at inter-tekstong ginamit ni 
Lee para banayad na dumaloy ang kaniyang 
kontra-diskurso, at sa mga tiyak na estratehiyang 
nabanggit na. Mahalagang linawin sa puntong ito 
na ang katagang “baklang Manilenyo” na ginamit 
ko sa pamagat ng aking sanaysay ay tumutukoy 
sa kolektibo ng mga baklang residente ng Metro 
Manila, na may mga partikular na sitwasyon 
ng pagkakaapi at pinaghuhugutan ng lakas na 
maaaring naiiba sa mga baklang naninirahan sa 
ibang lokasyon ng bansa. Ngunit hindi ko isinara 
ang posibilidad na may makukuhang aral ang 
mga baklang intelektuwal mula sa ibang rehiyon 
galing sa aking pagsusuri na maaari nilang gamitin 
at patalasin pa para sa kani-kanilang mga kontra-
diskursibong proyekto.       

MGA TEKSTO AT INTER-TEKSTO

Kagaya ng nabanggit ko na, may mga konteksto 
at inter-tekstong pinakinabangan si Lee para 
banayad niyang mapadaloy ang kaniyang kuwento 
at kontra-diskursong bakla. Para sa isang mas 
malalim at mas pulidong pag-aaral sa kaniyang 
mga tiyak na kontra-diskursibong estratehiya, 
mahalagang matingnan natin ang mga nasabing 
konteksto at inter-teksto. May hindi bababa sa 
limang panliteratura at pangkultural na kontektso 
at inter-teksto ang ginamit ni Lee para sa 
kaniyang obra, at ang mga ito ay: ang modo ng 
realismo madyiko, ang modo ng postmodernismo, 
ang lokal na panitikan at araling pambakla, 
ang pagdagsa ng mga babasahing tungkol sa 
bampira at taong lobo mula sa Kanluran, at 
ang paglaganap ng mga comedy bar sa Metro 
Manila.  Maaaring bukod sa mga ito ay may iba 
pang mga konteksto at inter-tekstong ginamit at 
pinapakinabangan si Lee, ngunit ang limang ito 
ay ang pinakamatingkad kong napansin batay sa 
aking hamak na punto de bista bilang isang kritiko 
ng kultura at mananaliksik sa pilosopiya at araling 
Pilipino. Isa-isa kong talakayin nang pahapyaw 
ang limang konteksto at inter-tekstong ito sa mga 
kasunod na sub-seksiyon.



80 MALAY          TOMO XXV  BLG. 2

 Realismo Madyiko

Ang realismo madyiko, o magic realism, o 
marvelous realism, ay umusbong noong 1925 
nang pinangalanan ng Alemang kritiko na si 
Franz Roh ang isang modo ng pagpinta na umiral 
noon sa Europa sa pagitan ng pagpamayagpag 
ng Ekspresiyonismo at Suryalismo. Tumawid 
ang modong ito sa literatura at yumabong sa 
ilang bansa sa Latin Amerika noong  dekada 
1960, hanggang tuluyan itong naging “wikang 
panliteratura,” ayon sa batikang Indiyanong 
kritiko na si Homi Bhabha, “ng umuusbong na 
mundong postkolonyal” noong dekada 1990 (Hart 
1, sariling salin). Ang marka ng realismo madyiko 
sa literatura ay ang pananatili ng punto de bista ng 
mundo ng pantasya at mundo ng katotohanan. Sa 
konteksto ng Latin Amerika kadalasang hinuhugot 
ng mga realismo madyikong manunulat ang 
pantasya mula sa kanilang katutubong kultura, 
habang ang katotohanan, o realismo, naman ay sa 
kanluraning kulturang ipinataw sa kanila (Moore).  

Malinaw na ang presensiya ng mga elemento 
ng pantasya ang nagpapaiba sa realismo madyiko 
sa purong realismo. Ngunit ang nagpapaiba sa 
realismo madyiko sa purong pantasya ay ang 
pagkakaroon ng isang tagpuan at karamihan 
sa mga karakter na bahagi sa isang normal at 
modernong lipunan na sa kabuuan ay sumusunod 
sa batas ng kalikasan. Ipinaliwanag ni Lindsay 
Moore sa kaniyang sanaysay sa Postcolonial 
Studies at Emory na: “Habang batid ng mambabasa 
na ang rasyonal at irasyonal ay magkabaligtad at 
magkatunggaling mga punto, hindi diskonektado 
ang mga ito dahil ang supernatural ay nakapaloob 
sa mga patakaran ng persepsiyon ng tagasalaysay 
at mga karakter sa piksiyonal na mundo” (Moore, 
sariling salin). Nang maging panliteraturang wika 
ang realismo madyiko ng postkolonyalismo, 
naging abala ito sa pagtibag at pagbaklas sa mga 
bakas ng kapangyarihan at karahasang kolonyal 
na nananatili sa dating kolonisadong kultura at 
lipunan.  

Sa kasaysayan ng nobelang Pilipino, may 
ilan nang manunulat ang gumamit ng modong 
realismo madyiko, tulad halimbawa nina Cesar 

Aquino, Alfred Yuson at Eric Gamalinda. Iginiit 
pa nga ni Nick Joaquin na sa kaniyang maiikling 
kuwento ay naunahan pa niya ang mga manunulat 
sa Latin Amerika sa paglinang ng kaniyang 
sariling modo ng realismo madyiko. 

Matingkad ang pagiging realismo madyiko ng 
nobelang Amapola dahil sa pag-ugnay ni Lee sa 
dalawang mundo ng pantasya, na hinugot niya 
mula sa ating kuwentong bayan (folkore), at sa 
katotohanan, na hinugot niya mula sa metropolitang 
pamumuhay ng mga Manilenyong nagmumula sa 
iba’t ibang panlipunang antas. Malaking tulong 
para kay Lee ang hindi pa lubusang naproseso at 
napagtahing mga kamalayan na binubuo ng mga 
katutubong kaalaman at modernong punto de 
bista na dala ng ating kanluraning edukasyon at 
ekonomiya. Sa kabilang banda, mahirap ituring 
na tunay na pantasya ang nobelang Amapola 
dahil realistiko ang Metro Manila na ginamit ni 
Lee bilang tagpuan, realistiko rin ang karamihan 
sa kaniyang mga karakter, at pati si Amapola 
mismo ay kumikilos, dumarama at nag-iisip din 
na parang isang tunay na tao bukod sa kaniyang 
pagiging isang manananggal. Ibang-iba ang modo 
ng nobelang Amapola kung ihahambing sa mga 
kahalintulad ngunit lantarang pantasyang kuwento 
katulad ng Darna at Zsazsa Zaturna.  Kagaya ng 
mga realismo madyikong akda mula sa dekada 
1990, may temang postkolonyal din ang nobelang 
Amapola kung saan nagtangka si Lee na batikusin 
ang kolonyal na mentalidad at pagkakahumaling 
sa wikang Ingles ng mga Pilipino. Ngunit normal 
lamang na hindi ito masyadong nabigyan ng 
pokus ni Lee dahil mas nakatuon siya sa pagsuri 
sa pangkasariang politika. Malaki ang tulong ng 
mga kumbensiyon ng modong realismo madyiko 
para maihayag nang banayad ni Lee ang kaniyang 
kuwento at kontra-diskursong bakla.    

Postmodernismo

Tiyak na marami ang magugulat sa kaalamang 
ang terminong “postmodernismo” pala ay mas 
matanda pa kaysa terminong “realismo madyiko.” 
Sa katunayan, taong 1870 pa nang unang ginamit 
ng Ingles na pintor na si John Watkins Chapman 



81ANG NOBELANG “SI AMAPOLA SA 65 NA KABANATA”                  F. P. A. DEMETERIO

ang naturang termino para bansagan ang isang 
estilo ng pagpinta na kilala ngayon bilang “Post-
Impresiyonismo.” Mula kay Chapman, ginamit ng 
iba’t ibang alagad ng sining, kritiko, historyador at 
pantas ang parehong termino para pangalanan ang 
samu’t saring kabanata ng kasaysayan at kilusang 
kultural na uminog at umusbong sa Kanluran. 
Ngunit noong taong 1970 lamang nagkaroon ang 
“postmodernismo” ng kaniyang kasalukuyang 
kahulugan nang ginamit ito nina  Susan Sontag, 
Leslie Fiedler at Ihab Hassan para tukuyin 
ang isang penomenong umiiral sa kulturang 
Amerikano, na radikal na bumago, kung hindi 
man nagsara, sa modo at panahon modernismo.  
Hindi katulad sa modernismo na umiral lamang 
sa sining at pilosopiya, ang postmodernismo ay 
sumaklaw pati na sa mga larangan ng patalastas 
(advertising), antropolohiya, arkitektura, negosyo, 
pelikula, teknolohiyang pang-impormasyon 
at komunikasyon, marketing, agham politika, 
potograpiya, sosyolohiya at marami pa.  Sa 
pintura, halimbawa, ang sobridad, kontrol at 
tayog ng modernismo ay hinamon ng mapaglaro 
at pang-araw-araw na estilo ng postmodernismo. 
Sa arkitektura, dagdag pa na halimbawa, 
ang mga simple at kalkuladong modernong 
estraktura ay pinalitan ng mga pormang may 
hindi pangkaraniwang angulo at mukha (façade) 
na pinalamutian naman ng mga mga borloloy 
na hinuhugot mula sa iba’t ibang pook, modo at 
panahon.  

Ngunit sa literatura, naging tapat ang 
postmodernismo sa pagsunod sa mga pangunahing 
modernong pamantayan, na ayon kay Mary Klages 
sa kaniyang sanaysay na “Postmodernism” ay 
binubuo ng “pagbaklas sa pader na naghihiwalay 
sa matataas at mabababang uri ng sining, 
pagsantabi sa pagkakaiba ng mga genre, pagbigay 
diin sa pastiche, parody, bricolage, parikala, 
at pagkamapaglaro” (sariling salin). Katulad 
ng modernong literatura, ang postmodernong 
literatura ay “pumapabor sa reflexivity at self-
consciousness, pagkawatak-watak at pagkaputol-
putol (lalo na sa mga estraktura ng naratibo), 
pagkamalabo, simultaneity, at pagbigay halaga sa 
desktrakturisado, desentralisado, dehumanisadong 

karakter” (Klages, sariling salin). Ang pagkakaiba 
ng moderno at postmodernong literatura ay 
matatagpuan lamang sa mas malalim na minimithi 
ng mga mga modong ito. Ayon kay Klages, tila 
ikinalulungkot ng modernismo ang pagtanghal 
sa kaniyang destrakturisado, desentralisado at 
dehumanisadong mga paksa, na madalas ay 
sinasabayan ng isang pangarap na maaaring 
maibalik ang estraktura, sentro at pagkataong 
winasak ng modernong mundo sa pamamagitan 
ng sining. Subalit sa postmodernismo, bukas loob 
at mapaglaro raw na tinatanggap ang mga pira-
pirasong buhay na dulot ng modernong mundo 
na walang pagnanais na kumpunihin muli ang 
mga ito. Bunsod sa pagkakaibang ito, maaaring 
ituring ang postmodernong literatura bilang isang 
lisensiya sa pagsusulat ng walang kabuluhang 
aliw.  

Ang depinisyong ito ng postmodernismo 
ang ginawang batayan ng batikang kritiko na 
si Rolando Tolentino kung bakit niya inuri 
ang nobelang Amapola bilang postmodernong 
literatura: “walang nilinaw na direksyon, mala-
mala ang tinutumbok, mahilig sa surfaces 
at imahen, magaang basahin kahit walang 
katiyakan sa kung ano ang nakuha”. Tunay 
namang umaapaw sa pastiche at parody ang 
naturang nobela. Hindi ba si Amapola ay isang 
nakatatawang bersiyon ni Darna, na Filipinong 
bersiyon naman ni Wonder Woman? Ginamit din 
nang husto ni Lee ang estratehiya ng bricolage, 
na matutunghayan halimbawa sa mga uri ng 
wikang tila pinaglalaruan niya. Para sa manunuri 
ng pelikulang si Joel David, “ang pinakahanga-
hangang nakamtan ng nobelang ito ay ang 
paghalo-halo sa iba’t ibang antas ng Filipino—
mula sa pormal (Spanish-inflected) na Tagalog 
hanggang sa panglungsod at pangkalyeng slang 
pati na sa pasosyal (pero minsan ay mali-mali) na 
Taglish at lalo na sa pabago-bagong gay language” 
(sariling salin). At may mas destrakturisado, 
desentralisado at dehumanisadong karakter pa 
ba kaysa baklang manananggal na may multiple 
personality disorder? Kaya, malaki rin ang tulong 
ng mga kumbensiyon ng modong postmodernismo 
para maihayag nang banayad ni Lee ang kaniyang 



82 MALAY          TOMO XXV  BLG. 2

kuwento at kontra-diskursong bakla.  Mahalagang 
malaman natin na may ilan na ring nobelistang 
Pilipino na gumamit sa modo ng postmodernismo 
para sa kani-kanilang mga kuwento, katulad 
halimbawa nina Jessica Hagedorn, Alfred Yuson, 
Miguel Syjuco at pati na si Lee mismo sa kaniyang 
unang nobelang Para kay B. 

Ang Lokal na Panitikan at Araling Pambakla

Dahil sa nabanggit nang paghahari ng 
patriyarkal na kamalayan at ng kaakibat nitong 
homopobiya noon lamang mga huling dekada 
ng ikadalawampung siglo nag-umpisang 
mamumukadkad ang panitikan at araling pambakla 
sa Pilipinas. Ayon kay Keith Hale, sa kaniyang 
sanaysay na “Philippine Literature” na inilathala 
sa GLBTQ: an Encyclopedia of Gay, Lesbian, 
Bisexual,Transgender and Queer Culture, ang 
mga pangunahing personalidad sa likod ng pag-
usbong ng mga larangang ito ay sina  Danton 
Remoto, J. Neil Garcia, Tony Perez, Margarita 
Go-Singco Holmes, at Nicolas Pichay. 

Si Remoto (ipinanganak: 1963) ay isang 
premyadong makata, premyadong manunulat ng 
sanaysay, premyadong kuwentista, kolumnista, 
guro sa Ateneo de Manila University, personalidad 
sa telebisyon, chairman emeritus ng partido 
Ladlad, at kasapi ng Manila Critics Circle. Sa mga 
larangan ng panitikan at araling pambakla, kilala 
siya dahil sa kaniyang koleksiyon ng mga tula na 
Skin, Voices, Faces (1991) at Black Silk Pajamas 
(1996), pati na bilang kapuwa-patnugot ng Ladlad 
1 (1994) at Ladlad 2 (1996) na parehong mga 
antolohiya ng literaturang pambakla, at lalo na 
bilang puwersa sa likod ng partido politikal na 
Ladlad na tumatayong tagapaglaban para sa mga 
karapatan at dignidad ng mga Pilipinong tomboy, 
bakla, silahis at operada. Si Garcia (ipinanganak: 
circa 1970) ay isang premyadong makata, 
premyadong kritiko, guro sa University of the 
Philippines-Diliman, at isa sa mga pangunahing 
teorista ng araling pambakla sa Pilipinas.  Sa 
nabanggit nang mga larangan, kilala si Garcia 
dahil sa kaniyang koleksiyon ng tula na Closet 
Quivers (1992), sa kaniyang pagiging kapuwa 

patnugot ng nabanggit nang dalawang tomo ng 
Ladlad, at lalo na sa kaniyang dalawang kritikal at 
teoretikong obrang   Philippine Gay Culture: The 
Last Thirty Years (1996), at Slip/Pages: Essays in 
Philippine Gay Criticism (1998). 

Si Perez (ipinanganak: 1951) ay isang 
premyadong kuwentista, manunulat ng dula 
at awit, pintor, sikolohista at espiritista. Ang 
kaniyang librong Cubao 1980 at Iba pang mga 
Katha (1992) ay may puwang sa kasaysayan 
ng panitikang pambakla sa Pilipinas dahil 
kahit pa man nanatiling nakakahon ito sa 
patriyarkal at homopobikong punto de bista 
habang nagsasalaysay ng kuwento ng dalawang 
call boy sa paligid ng Cubao, ipinakita ni Perez 
ang posibilidad ng pagsulat at paglathala ng 
isang novelleta tungkol sa buhay ng mga bakla 
dito sa Pilipinas. Si Holmes (ipinanganak: circa 
1953) ay isang sikolohista, guro sa University 
of the Philippines, kolumnista, at personalidad 
sa telebisyon.  Mahalaga si Holmes sa larangan 
ng araling pambakla sa Pilipinas dahil ang 
kaniyang librong A Different Love: Being Gay in 
the Philippines (1993), na isang koleksiyon ng 
mga liham na ipinadala sa kaniya at ng kaniyang 
kaukulang payo at gabay, ay nagbibigay ng 
siyentipikong kaalaman tungkol sa pagiging bakla 
sa kaniyang mga mambabasa.  Ang kaalamang ito 
ay nagdulot naman ng inspirasyon, empowerment 
at liberasyon sa pamumuhay ng mga Pilipinong 
bakla, lalo na iyong nagmumula sa hanay ng mga 
propesyonal.  Si Pichay ay isang premyadong 
makata, premyadong manunulat ng dula, at 
abogado.  Kilala siya sa larangan ng panitikang 
pambakla dahil sa kaniyang koleksiyon ng mga 
tula na Ang Lunes na Mahirap Bunuin (1993).

Kapansin-pansin na ang mga kauna-unahang 
panitikan at araling pambakla na umusbong noong 
dekada 1990 ay binubuo ng mga tula, maikling 
kuwento at mga kritikal at teoretikal na sanaysay.  
Ang novelleta ni Perez, na siya na sanang 
pinakamalapit sa antas ng nobela, ay nagkulang 
naman sa aspekto ng pagiging ganap na panitikang 
pambakla na susulong sana sa karapatan at 
dignidad ng mga baklang Pilipino.  Lumipas 
muna ang ilan pang taon bago tuluyang nagkaroon 



83ANG NOBELANG “SI AMAPOLA SA 65 NA KABANATA”                  F. P. A. DEMETERIO

ang Pilipinas ng nobelang pambakla, at marahil 
ang unang obra sa genre na ito na sumampa sa 
estadong best seller ay ang Orosa-Nakpil, Malate 
(2006) ni Louie Mar Gangcuanco (ipinanganak: 
1987) na noon ay isa pa lamang mag-aaral sa 
medisina sa Pamantasan ng Pilipinas-Manila.  
Hindi lamang karapatan at dignidad ng mga 
baklang Pilipino ang ipinaglalaban ng nobelang 
ito, kung hindi pati na ang kamulatan tungkol sa 
salot na dala ng HIV na madalas bumibiktima sa 
mga kasapi ng naturang demograpikong pangkat.

Malinaw na sa pagsapit ng ikalawang dekada 
ng ika-dalawampu’t isang siglo, inihanda na 
nina Remoto, Garcia, Perez, Holmes, Pichay, 
Gangcuanco at ng iba pang manunulat ang 
industriya ng panitikan at ang mambabasang 
Pilipino para sa anumang nobelang pambakla, 
katulad ng Amapola ni Lee. 

Ang Pagdagsa ng Panitikan tungkol sa
Bampira at Taong-Lobo mula sa Kanluran

Para kay Tolentino, ang paksa tungkol sa mga 
nilalang sa dilim ay may unibersal na halina at 
madali itong patunayan sa pamamagitan ng isang 
pahapyaw na pagsiyasat sa mga kuwentong bayan 
ng iba’t ibang kultura, pati ng isang pagbalik-
tanaw sa pag-akyat at paglubog ng naturang 
paksa sa kulturang popular ng Kanluran.  Ngunit 
ang kasalukuyang pagsikat ng paksa tungkol sa 
mga aswang, bampira at taong-lobo ay hindi 
maitatangging dala ng penomenong nilikha ni 
Stephenie Meyers (ipinanganak: 1973): ang 
kaniyang mga nobelang Twilight (2005), New 
Moon (2006), Eclipse (2007), at Breaking Dawn 
(2008). Tiyak na hindi inakala ng Mormon at 
dating simpleng ginang na natahan na si Meyers 
at ng sinuman na ang kaniyang serye ay bebenta 
nang mahigit isang-daang-milyong kopya at 
magbigay daan sa pagsasapelikula nito, pati na 
sa pagsilang ng mga kahalintulad na palabas 
sa telebisyon, kagaya ng Vampire Diaries, True 
Blood at Priest. 

May isang Amerikanang kolehiyala, na 
nagtatago sa pangalang Star3x8, na nagtangkang 
magpaliwanag kung bakit naging napakapopular 

ang mga kuwento ni Meyers at ng mga kaakibat 
nitong kuwento at palabas tungkol sa bampira at 
taong-lobo: “si Meyer ay naghabi ng salaysay 
hinggil sa bawal na pag-ibig sa isang nilalang na 
dati ay mapanganib, nagsulat siya ng serye para 
sa mga teenager, at ang pananaw ng eskapismo 
ngayong panahon ng recession ay nagtulak 
sa mga mambabasa na maging interesado sa 
romantikong pantasya” (Star3x8, sariling salin). 
Maaaring tama ang kolehiyalang ito, ngunit ano 
man ang mga tunay na dahilan sa paglanap ng 
temang bampira at taong-lobo sa kasalukuyang 
kulturang popular sa kanluran, ang halina ng mga 
modernong nilalang sa dilim na ito ay mabilis 
dumagsa sa Pilipinas.  Inihanda rin ni Meyers at 
ng kaniyang mga kapuwa manunulat ng nasabing 
paksa ang lokal na industriya ng panitikan at 
ang mambabasang Pilipino para sa pagsulpot na 
anumang kahalintulad na nobela.
 
Comedy Bar at Kapangyarihang Bakla

Ang comedy bar, bilang panggabi ngunit 
general patronage na panlibangang establishment 
na lumaganap sa Metro Manila, ay nagkataong 
isa sa mga espesipikong tagpuan ng nobelang 
Amapola. Hindi lingid sa kaalaman ng sinumang 
Manilenyo na ang mga comedy bar na ito 
ay sinakop na ng mga baklang singer, stand-
up comedian at impersonator. Sa loob ng 
mga establishment na ito matutunghayan ang 
isang pansamantalang kapangyarihan ng mga 
bakla, kung kailan pinupuna at pinagtatawanan 
nila ang lipunan, ang mga heteroseksuwal na 
kostumer, ang kultura at mga kaugaliang sa 
labas ng comedy bar ay karaniwang pumupuna 
at kumukutya sa mga bakla. “Pang-ookray” ang 
tawag sa ganitong diskurso sa gay language, 
kontrolado ng baklang performer/komedyante/
impersonator ang kabuuan ng kapangyarihang 
ito, at bawal mapikon ang sinumang kostumer na 
matatamaan nito. Sa “pang-ookray” kadalasang 
maririnig at nabubuo ang pabago-bago at mabilis 
na uminog na bokabularyo ng gay language sa 
Pilipinas. Sa loob din ng comedy bar nagkaroon 
ng pampublikong espasyo ang mga baklang 



84 MALAY          TOMO XXV  BLG. 2

performer/komedyante/impersonator na talayakin 
ang kanilang seksuwalidad sa harap ng kanilang 
mga heteroseksuwal na kostumer.

Humugot si Lee mula sa comedy bar ng 
hindi lamang isang imaheng gagawin niyang 
tagpuan, ng hindi lamang mga aspekto ng 
wikang magdadagdag ng kulay sa mga linyang 
binibitiwan ng kaniyang mga karakter na bakla. 
Higit pa sa mga ito, humugot si Lee ng isang uri 
ng kapanyarihang bakla na dati ay nabubuhay 
lamang ng ilang oras sa loob ng comedy bar at 
isinalin niya ito sa kaniyang nobela para tuloy-
tuloy na punahin at batikusin ang lipunan at 
kamalayang patuloy pa ring kumukutya sa mga 
Pilipinong bakla.

 
MGA KONTRA-DISKURSIBONG
ESTRATEHIYA NG AMAPOLA

Matapos kong mapasadahan ang mga konteksto 
at inter-tekstong banayad na nagpadaloy sa 
kuwento at kontra-diskurso ng Amapola, handa 
na akong ilahad at himayin ang mga tiyak na 
kontra-diskursibong estratehiya ng naturang 
nobela. May hindi bababa sa limang tiyak na 
estratehiya ang ginamit ni Lee para labanan ang 
patriyarkal at homopobikong kamalayan ng mga 
Pilipino: ang humanisasyon at normalisasyon 
sa bakla, ang Pilipinisasyon sa bakla, ang 
pagpapatawa at subersiyon ng pangungutya, 
ang biyak-biyak na pananaw bilang pangontra 
sa mga dominanteng metanaratibo, at ang 
pagpapalaganap sa gay language. Kahalintulad 
sa nabanggit ko sa naunang seksiyon, maaaring 
bukod sa limang tiyak na estratehiyang ito ay may 
iba pang mga estratehiyang nakakubli sa mga 
pahina ng naturang nobela, ngunit ang limang ito 
ay ang pinakamatingkad kong natunghayan batay 
muli sa aking hamak na punto de bista bilang isang 
kritiko ng kultura at mananaliksik sa pilosopiya 
at araling Pilipino. Inaamin ko na hindi ako 
dalubhasa sa araling pambakla kaya bukas ako sa 
posibilidad na ang ibang iskolar na mas nakatuon 
sa larangang ito ay may matutunghayan pang 
ibang mga tiyak na estratehiya. Gayunpaman, 

isa-isa kong talakayin ang limang estratehiyang 
nalikom ko sa mga kasunod na sub-seksiyon.
 
Humanisasyon at Normalisasyon sa Bakla

Marahil ang pinakakapansin-pansin na 
estratehiya na ginamit ng nobelang Ampola 
para lusawin, kahit bahagya man lamang, ang 
patriyarkal at homopobikong kamalayan ng 
mga Pilipino ay ang pagpahayag sa humanidad 
at normalidad ng buhay ng isang bakla sa 
pamamagitan ng pagkuwento sa mga karanasan ni 
Amapola at sa pagpakita sa kaniyang internal na 
mundong pinagmumulan at eksternal na mundong 
ginagalawan. Kung ang homopobiya ay nakabatay 
sa bias ng mga heteroseksuwal na indibiduwal 
laban sa mga bakla, bias na naghahadlang sa 
mga nasabing heteroseksuwal para maiwasto, o 
mabago, ang kanilang maling stereotype tungkol 
sa mga bakla; ang proseso ng humanisasyon na 
tinutukoy rito ay ang pagsantabi sa mga bias 
at maling stereotype para masilayan ng mga 
heteroseksuwal na mambabasa ang humanidad 
ng bakla at mulatin ang kanilang isipan na tao rin 
pala ang mga bakla; habang ang normalisasyon 
naman ay ang paggabay sa isipan ng mga 
naturang mambabasa para makamtan nila ang 
katotohanang kahit naiiba man ang pamumuhay 
ng mga bakla, hindi ito nangangahulugang sila 
ay mga abnormal na indibidwal. Para mailahad 
ang buhay, internal na mundo, at eksternal na 
mundo ni Amapola, ginamit ni Lee ang tatlong 
tagapagsalaysay: si Amapola mismo para sa 29 na 
kabanata; si Emil, ang Noranian na pulis na nag-
ugnay kay Lola Sepa at Amapola, para sa isang 
kabanata; at ang isang third person at omniscient 
na tagapagsalaysay para sa 35 na kabanata.  Sa 
paggamit ni Lee sa persona ni Amapola bilang 
tagapagsalaysay sa halos kalahating bahagi ng 
nobela, naihayag niya nang lubusan ang internal 
na mundo ng isang bakla. 

Ngunit hindi ganoon kadali at kasimple ang 
pagpasalita ni Lee kay Amapola, dahil hindi 
maaaring basta na lamang magsasalita ang isang 
marhinalisadong indibidwal. Ito ay bunsod, 
ayon sa batikang Indiyanang kritiko at teoristang 



85ANG NOBELANG “SI AMAPOLA SA 65 NA KABANATA”                  F. P. A. DEMETERIO

si Gayatri Chakravorty Spivak (ipinanganak: 
1942), sa realidad na sa loob ng lipunan, ang 
mga makapangyarihang indibidwal lamang ang 
maaaring magsasalita pati na tungkol sa kalagayan 
ng mga marhinalisadong indibidwal. Ikinuwento 
ni Spivak sa kaniyang sanaysay na “Can the 
Subaltern Speak?” ang pagpapakamatay ng 
isang dalagang si Bhuvaneswari Bhaduri doon sa 
Hilagang Calcutta noong 1926 dahil sa kaniyang 
pagkabigong isagawa ang isang asasinasyong 
iniatas sa kaniya ng kaniyang kinabibilangang 
armadong grupo (307-308). Para maging malinaw 
para sa kaniyang pamilya at komunidad na hindi 
siya nagpakamatay dahil nabuntis siya, itinaon 
niya ang kaniyang pagpakamatay sa araw kung 
kailan nireregla siya. Ngunit matapos siyang 
mamatay, ipinilit pa rin ng kaniyang pamilya at 
komunidad na nagawa niya iyon dahil siya ay 
nabuntis. Si Amapola ay marhinalisado hindi 
lamang sa antas ng kasarian (dahil isa siyang 
bakla), kung hindi pati na sa antas ng ekonomiya 
(dahil hindi siya mayaman), kultura (dahil 
hindi siya edukadong propesyonal kahit pa man 
nakapagtapos siya ng kolehiyo), at sikolohiya 
(dahil may multiple personality disorder siya). 
Hamak na mas marhinalisado si Amapola kapag 
ihahambing halimbawa kay Dave, ang bida sa 
nobela ni Gangcuanco na Orosa-Nakpil, Malate, 
dahil bukod na maykaya ang pamilya ni Dave, 
isa pa siyang matalinong mag-aaral sa medisina. 
Kaya kahit bakla si Dave, maaari siyang magsalita 
bilang isang mahusay na mag-aaral sa isang 
elitistang espesyalisasyon. Paano napasalita nang 
malinaw ni Lee si Amapola tungkol sa kaniyang 
buhay, at sa kaniyang internal at eksternal na 
mundo? Paano nasiguro ni Lee na pakinggan ng 
mga heteroseksuwal na mambabasa si Amapola at 
hindi basta na lamang patawan ang kaniyang mga 
sinasabi ng mga kahulugan at mensahing hinubog 
ng kanilang mga bias at stereotype laban sa mga 
bakla, katulad ng ginawa noon ng mga kamag-
anak ni Bhaduri? 

Kapag ang isang tunay at buhay na baklang 
performer, o di kaya parlorista, ay bigla na lamang 
magsasalita sa tabing kalye, o sa loob ng bus 

o LRT, marahil hindi nga siya pakikinggan ng 
mga heteroseksuwal na indibidwal. Kapag siya 
ay pakikinggan man, malamang papatawan din 
nila ng ibang kahulugan ang kaniyang tunay na 
mensahe. Kaya malinaw na humugot si Amapola 
ng lakas at kapangyarihan para makapagsalita 
mula sa nabanggit nang mga konteksto at 
inter-teksto sa naunang seksiyon, lalo na sa 
postmodernismo, sa lokal na panitikan at araling 
pambakla, at retorika ng comedy bar. Higit sa 
lahat, humugot ng lakas at kapangyarihan si 
Amapola mula sa reputasyon ni Lee bilang isang 
mahusay na scriptwriter.  Dito naiiba ang obra 
ni Lee sa karamihan ng panitikang pambakla na 
nailimbag na sa ating bansa, dahil ang mga ito 
ay madalas binabasa lamang ng mga bakla ring 
mambabasa. Iba ang puwersa ng babasahin kapag 
ito ay nakatuon at nakakarating sa mga bakla at 
heteroseksuwal na mambabasa. 

Sa isa pang aspekto, makabuluhan ang pagpili 
ni Lee kay Amapola bilang tagapagsalaysay at 
pangunahing tauhan, dahil ipinakita ni Lee na kahit 
ang isang bakla ay napabibilang sa mabababang 
antas ng lipunan, na halos wala nang pinagkakaiba 
sa mga pangkaraniwang parlorista, at sa mga 
stereotypical na borloloy at katawa-tawang 
espektakulo sa kulturang popular, kakikitaan 
pa rin siya ng kaniyang tunay na humanidad, 
normalidad, at karampatang dignidad. Hindi 
kailangan ng bakla na maging mayaman, o sikat, o 
matalino, o matagumpay sa buhay para respetuhin 
ang kaniyang dignidad dahil sapat na ang realidad 
na tao siya, kaya dapat siyang kilalanin bilang tao.  
Ito ang nangyari kay Nanay Angie na bukas loob 
tumanggap sa ulilang si Martina na natagpuan 
niya sa Marikina Riverbanks, kahit pa man ito 
ay bakla na pinangalanan niya uli ng “Amapola,” 
kahit pa man may mga alter ego itong sina Isaac 
at Zaldy, at kahit pa man noong lumaki na siya ay 
naging isang manananggal pa. Ito rin ang nangyari 
kay Giselle na patuloy pa ring umibig kay Isaac, 
kahit nadiskubre niya na  isang persona lang pala 
ito ng isang baklang performer ng isang comedy 
bar, at kahit nadiskubre niyang isang manananggal 
pa ang baklang ito. 



86 MALAY          TOMO XXV  BLG. 2

Pilipinisasyon ng Bakla

Ang kasunod na estratehiya na ginamit ng 
nobelang Amapola para labanan ang homopobiya 
at patriyarkal na kaayusan na tatalakayin ko 
ay hindi kasing agaw-pansin sa nauna nang 
nabanggit na estratehiya. At ito ay may kinalaman 
sa paghabi ni Lee sa kuwento ng isang bakla sa 
mas malalaking naratibo ng bansang Pilipino: 
ang kuwentong bayan (folklore), kasaysayan, 
at panlipunang pagsusuri. Sa pamamagitan ng 
estratehiyang ito, ipinapaalala ni Lee sa kaniyang 
mga mambabasa na Pilipino rin ang bakla na may 
dignidad bilang kapuwa Pilipino.

Ang kuwento ng aswang at manananggal 
ay laganap sa ating kapuluan. Sabi ng karakter 
ni Zaldy: “they have different terms for the 
manananggal in various regions of the Philippines. 
. . . Abat; awok; boroka; iki; mangalok; wakwak” 
(Lee 20).  Kadalasang babae ang manananggal, 
minsan-minsan maaari itong maging isang lalaki, 
ngunit hindi pa ito naikuwento na naging isang 
bakla. Dito natin masumpungan na kahit pala sa 
ating mitolohikong mundo ng mga nilalang sa 
dilim ay wala ring espasyo ang bakla. Sa pagsiksik 
ni Lee kay Amapola sa kuwentong bayan tungkol 
sa mga manananggal, hindi niya lamang ginawan 
ng puwang ang bakla sa ating mitolohikong 
mundo ng mga nilalang sa dilim, kung hindi pati 
na sa ating kuwentong bayan, at pati na rin sa 
ating kamalayan bilang mga Pilipino. Ganito rin 
ang epekto ng alamat ng bakla na ikinuwento ni 
Amapola kay Truman, bagama’t hindi kasimbigat 
dahil ang naratibo ng manananggal ay naroon 
mismo nakaposisyon sa modo ng realismo 
madyiko habang ang alamat ng bakla ay isang 
kuwento lamang sa loob ng isang kuwento.  Sa 
alamat na ito, pinalitan ni Lee sina Malakas at 
Maganda ng kauna-unahang Pilipinong bakla na 
pinagsabihan ni Bathala: “sa paglipas ng panahon 
ay marami ang di makakaintindi sa ‘yo. Lalaitin ka 
at aalipustahin at ida-down, at madalas pa nga ay 
itatago kang parang isang kasalanang nakakahiya. 
Pero may ibibigay ako sa ‘yong isang regalo—ang 
karapatan mo na mamili kung ano ang gusto mong 
maging sino” (Lee 91-92). 

Bukod sa paggamit ni Lee sa imahe ng 
manananggal para mai-angkla ang bakla sa ating 
kamalayang bayan, ginamit din niya ang parehong 
imahen bilang metapora mismo ng bakla. Ang 
paggiging hati ng katawan ng isang manananggal 
ay isang mabisang simbolo sa pagiging hati sa 
kasarian ng bakla na para bang kalahating lalaki at 
kalahating babae. Ang propesiya naman na paulit-
ulit binanggit ni Lola Sepa tungkol sa itinakdang 
manananggal na mamuno sa ibang manananggal 
para iligtas ang bayang Pilipinas at ipaglaban 
ang karapatan ng mga manananggal hanggang 
sa lubusan na silang tanggapin bilang tao at 
Pilipino ay mabisang simbolo rin sa inasam-asam 
ng mga baklang Pilipino na matanggap sila ng 
lipunang sa kasalukuyan ay nakararanas pa rin ng 
homopobiya. Lalong naging makapangyarihang 
metapora ang manananggal sa Pilipinisasyon ng 
bakla dahil may mga pahiwatig si Lee na ito ay 
simbolo rin ng ating pagiging Pilipino.  Sa front 
cover pa lamang ng nobela ay mababasa ang 
tagline na “lahat tayo hati, di nga lang nakakalipad 
ang iba.”  Marahil ay sinasagisag ng imahen ng 
manananggal ang pagkakahati ng ating kamalayan 
dulot ng kolonisasyon at pagkakahati ng ating 
kalooban sa usapin ng pagmamahal at pagtataksil 
sa ating sariling bayan.  

Sa pamamagitan ng karakter ni Lola Sepa, 
naihabi ni Lee ang buhay ng baklang si Amapola sa 
naratibo ng kasaysayan dahil si Lola Sepa ay hindi 
lamang nagmumula sa panahon ng mga Kastila,  
kung hindi naging kaibigan pa niya ang bayaning 
si Andres Bonifacio at walang takot na tumulong 
sa mga pagkilos ng Katipunan.  Maski ang anak 
ni Lola Sepa ay buong tapang ding lumaban sa 
mga Amerikano.  Pati na ang kaniyang apo, na 
nanay ni Amapola, ay sangkot din sa kilusan ng 
mga aktibista. Dramatikong pinapaalalahanan ni 
Lola Sepa ang mga mambabasa na may panahon 
noon sa ating kasaysayan kung kailan may 
puwang ang bakla sa lipunan.  “Ang mga binabae 
noong panahon niya (Lola Sepa), nagluluto at 
nagbuburda at minsan pa nga ay kasama rin sa 
pakikibaka.  Itong binabaeng ito (si Amapola), 
makaya rin kaya nito ang maging matapang na 
kagaya ng mga kalahi nilang binabae noon?” 
(Lee 52-53).



87ANG NOBELANG “SI AMAPOLA SA 65 NA KABANATA”                  F. P. A. DEMETERIO

Ang pangatlong naratibo na ginamit ni Lee 
bilang sangkap sa kaniyang pagsasapilipino 
sa bakla ay ang panlipunang pagsusuri na 
bumatikos sa ilang kasamaan at kahinaan na 
bumabalot at lumalaganap sa ating bayan, 
katulad ng korupsiyon (Lee 3 at 16), ng ating 
pagkakahumaling sa wikang Ingles at sa mga 
produktong imported (Lee 23 at 122-123), ng 
ating paulit-ulit na lamang na pagtataksil sa ating 
bayan (Lee 56, 71 at 153), ng ating pagtanggap 
sa panghihimasok ng mga Amerikano (Lee 216), 
ng dayaan tuwing halalan (Lee 280), ng ating 
lumalalang sitwasyong pangkapayapaan (Lee 
200), at ng ating malabong identidad bilang mga 
Pilipino (Lee 122-123). Habang pinupuna ng 
nobela ang mga panlipunang karamdamang ito, 
palihim at hindi lantarang iminulat ni Lee ang 
mga mata ng kaniyang mambabasa na kapuwa 
niya Pilipino ang bakla. Ito ay ginawa niya sa 
pamamagitan ng pagpaparamdam sa mambabasa 
na nasa iisang bangka lamang siya kasama ang 
mga baklang karakter at tagapagsalaysay habang 
pumapalaot sa maaalong karagatan ng ating 
lipunan. 

Dagdag pa rito, sa pamamagitan din ng mga 
panlipunang paksa na tinatalakay ng nobela 
hinahatak ni Lee ang kaniyang mambabasa 
patungo sa kaniyang liberal na ideolohiya. Kapag 
sumakay na ang mambabasa sa liberal na diskurso 
ni Lee, madali nang mulatin ang kaniyang mga 
mata sa katotohanang Pilipino at tao rin ang 
bakla, dahil ang ideolohiyang liberalismo ay 
sadyang mas bukas loob sa kalagayan ng mga 
marhinalisado kung saan napabibilang ang mga 
bakla. 

Pagpapatawa at Subersiyon ng Pangungutya

Ang pangatlong estratehiya na ginamit ng 
nobelang Amapola para labanan ang homopobiya 
at patriyarkal na kaayusan na tatalakayin ko 
ay higit pang mas disimulado kaysa naunang 
dalawang estratehiya.  Ito ay may direktang 
kinalaman sa nabanggit nang comedy bar 
bilang konteksto/interteksto ng naturang nobela 
kung saan humugot si Lee ng isang uri ng 

kapanyarihang bakla na dati ay nabubuhay 
lamang ng ilang oras sa loob ng nasabing comedy 
bar at isinalin niya ito sa kaniyang nobela para 
tuloy-tuloy na punahin at batikusin ang lipunan 
at kamalayang Pilipino.  Subersibo ang diskurso 
sa loob ng comedy bar at ng nobelang Amapola 
dahil binaliktad nito ang direksiyon ng pagpuna, 
pagbatikos at pangungutya. Kung dati ay ang 
bakla ang target ng mga prosesong ito, sa loob 
ng comedy bar at ng nobelang Amapola ang 
lipunan na at ang kaniyang mga heteroseksuwal na 
mamamayan ang naging target ng naturang mga 
proseso, at hawak na ngayon ng mga bakla ang 
kapangyarihang pumuna, bumatikos at mangutya.  
Dahil sa inaasahang katawa-tawang karanasan, 
naging katanggap-tanggap ng mga patron at 
mambabasa ang subersiyong nangyayari sa loob 
ng comedy bar at nobelang Amapola. Sinabi ng 
karakter ni Amapola: “Marami sa kanila (mga 
customer ng comedy bar) ay nawalan ng bahay o 
kamag-anak dahil sa Ondoy at iba pang sakuna 
pero andito pa rin, habang binabastos mo, lalong 
tumatawa. Natanggal ka sa trabaho? Iniwan ka na 
ng asawa? Almoranas? Iwan mo d’yan sa labas. 
Bawal ang problema dito sa loob!” (Lee 2).

Bukod sa subersibong kapangyarihang ito, may 
mas banayad ding epekto ang paggamit ni Lee 
sa pagpapatawa na hindi masyadong nangyayari 
sa panandalian at maingay na mundo ng comedy 
bar.  Habang tumatawa ang kaniyang mambabasa, 
ginagabayan niya sila papasok nang papasok sa 
mundo ng bakla para masilayan nila ang tunay 
na kalagayan ng mga bakla.  Ang pagpapatawa 
kasi ay paraan din para maisantabi ng mga 
mambabasa ang kaniyang mga bias at stereotype, 
at kapag sasamahan o susundan ito ng banayad na 
pagtatalakay sa pagkatao, at sa internal at eksternal 
na mga mundo ng bakla, ay maaaring magdulot ng 
mga pagbabago sa pananaw ng heteroseksuwal na 
mambabasa tungkol sa bakla, sa kaniyang lipunan, 
at pati na rin sa kaniyang sarili.
 
Biyak-biyak na Pananaw at ang mga 
Dominanteng Metanaratibo

Ang pang-apat na estratehiyang pangontra sa 



88 MALAY          TOMO XXV  BLG. 2

homopobiya at patriyarkal na kaayusan na sadya 
man o hinding nakapaloob sa nobelang Amapola 
ay lulutang lamang kapag sisiyasatin ang naturang 
nobela bilang isang postmodernistang diskurso, 
lalo na kapag gagamitin bilang lente ang teorya 
tungkol sa postmodernismo ng pilosopong 
Pranses na si Jean-François Lyotard (1924-1998). 

Ayon kay Lyotard, isa sa mga pangunahing 
katangian ng postmodernismo ay ang paglaho 
ng tiwala ng mga tao sa mga metanaratibo, o 
mga malawak na diskurso na dati ay ginagamit 
ng modernismo bilang batayan ng pagiging 
lehitimo ng iba nitong mas maliliit na diskurso 
at naratibo.  Ilang halimbawa ng metanaratibo 
ay ang siyensiya, pananampalataya, at ang 
maraming aspekto ng pilosopiya at ideolohiya.  
Sa pagsantabi ng postmodernismo sa mga 
metanaratibo, ibinaling nito ang tiwala sa mga 
maliit na naratibo na walang pagkukunwaring 
may iba pang batayan ng kanilang pagiging 
lehitimo maliban sa kultura at panahon na kanilang 
kinaroroonan.  Sa mata ng mga postmodernong 
indibidwal, ang katotohanan ng mga maliit na 
naratibong ito ay pansamantala at relatibo lamang 
at tanggap nila ang mga limitasyong ito na walang 
kasamang pagnanasa para sa mas permanente at 
absolutong pamantayan. Ang pagiging bukas-loob 
ng postmodernong indibidwal at ang kaniyang 
hindi pagiging mapaghusga sa harap ng  samu’t 
saring diskurso, identidad, at paninindigan ay mga 
sintomas lamang ng kaniyang kawalan ng tiwala 
sa mga metanaratibo.

Dito sa Pilipinas, kahit may ilang mga bagay 
at pangyayari na masasabi nating postmodernista 
katulad na halimbawa sa nobelang Amapola at 
sa arkitektura ng Greenbelt sa Makati, hindi pa 
lubusang umiiral ang postmodernong pananaw 
dahil patuloy pang nagtitiwala ang mga Pilipino sa 
mga metanaratibo.  Alalahanin na lang natin ang 
dambuhalang prusisyon ng Poong Nazareno ng 
Quiapo at kung paano binalangkas ng ating mga 
mambabatas ang debate tungkol sa Reproductive 
Health Bill sa ilalim ng relihiyosong pananaw 
bilang patunay sa patuloy na bisa ng metanaratibo 
ng Kristiyanismo.  Maging ang patuloy na 
pamamayagpag ng patriyarkal at homopobiko 

nating kamalayan, na sarado ang kalooban at 
mapanghusga, ay patunay rin na nakapako pa 
tayo sa maraming metanaratibo ng ating kultura 
at panahon.  Kung sa isang postmodernong 
lipunan ang isang biyak-biyak (fragmented) na 
naratibong pampanitikan/pansining ay itinuturing 
na sintomas ng pagbaling ng tiwala ng kaniyang 
mga mamamayan mula sa mga metanaratibo 
patungo sa mas maliliit na naratibo, sa hindi pa 
postmodernong lipunan maaari ring gamitin ang 
mga biyak-biyak na naratibong pampanitikan/
pansining para hamunin at labanan ang mga 
patuloy pa ring naghaharing metanaratibo. 

Sinadya man ni Lee o hindi ang kaniyang 
paggamit ng mga biyak-biyak na naratibo nina 
Amapola, ang baklang manananggal na may 
multiple personality disorder, Lola Sepa, ang 
time traveler na Amazona na tagapaghatid ng 
propesiya, Emil, ang pandak na pulis na Noranian 
na hindi alam ang tunay niyang seksuwalidad, 
Homer, ang biyudong galit sa mga aswang na 
umibig din sa aswang, Giselle ang anorexic na 
model na naging isang matabang dalagang ina, 
at Trono, ang anti-imperyalistang tuta ng mga 
Amerikano, ay isang pagpigil sa pagpasok ng mga 
metanaratibo sa kaniyang piksiyonal na mundo. 
Ang pagtanggi ng mga biyak-biyak na naratibo 
ng nobelang Amapola sa mga metanaratibo ay 
isa ring suporta at apirmasyon sa paglaganap 
ng mga maliit na naratibo, kasama na ang mga 
alternatibong modelo ng kasarian, pag-ibig at 
pamilya. 

Pagpapalaganap ng Gay Language

Ang huling estratehiya na ginamit ng nobelang 
Amapola para labanan ang homopobiya at 
patriyarkal na kaayusan na tatalakayin ko ay may 
kinalaman din sa nabanggit nang comedy bar 
bilang konteksto/interteksto ng naturang nobela 
kung saan madalas ginagamit ang gay language 
ng mga Manilenyo.  Isa sa mga kahanga-hangang 
katangian ng naturang nobela ay ang makulay na 
paggamit ni Lee sa wikang Filipino.  Sa kaniyang 
pakikipagpanayam kay Susan de Guzman para 
sa artikulong “Manananggals, Ka Andres, Time 



89ANG NOBELANG “SI AMAPOLA SA 65 NA KABANATA”                  F. P. A. DEMETERIO

Travel, Gay Love in Ricky Lee’s Second Novel,” 
ipinaliwanag ni Lee na “there are different ways 
pala na paggamit ng lenggwahe. Pwede palang 
i-Taglish, i-swardspeak, pwede palang mag-
imbento ng new words, gamitan ng iba-ibang 
bagong kumbinasyon ng Tagalog. Hindi lang 
pala balarila na napag-aralan sa eskuwelahan na 
nabo-bore tayo”.   At sa maraming idyoma sa 
loob ng nobelang ito ay kapansin-pansin ang gay 
language na ginagamit ni Amapola bilang karakter 
at tagapagsalaysay. 

Ilan sa mga salitang hinango ni Lee mula sa 
gay language ng mga Manilenyo ay: “aketch” 
(ako), “anaconda” (traydor), “anik-anik” (ano-
ano), “anofa” (ano pa), “ateng” (ate), “award” 
(pinagalitan), “bongga” (magarbo), “boringga” 
(nainip), “boylet” (binata), “bukelya” (buking), 
“chaka” (pangit), “chakabells” (pangit), 
“chenelyn” (whatever),  “chika” (usap), 
“chipangga” (mura), “chipipay” (mura), “churva” 
(maliit na usapan), “crayola” (iyak), “daot” 
(insulto), “dedma” (hindi pinansin), “eclavu” 
(mahal ko), “etchoz” (whatever), “fez” (mukha), 
“fonda” (sandata), “girlaloo” (babae), “gorah” 
(punta), “gurang” (matanda), “hairlalo” (buhok), 
“imbey” (galit), “itetch” (ito), “jebak” (dumi), 
“jombag” (suntok), “jontis” (buntis), “jowa” 
(kasintahan), “kabog” (talo), “kadirs” (kadiri), 
“kafatid” (kapatid), “keber” (walang pakialam), 
“kinarir” (tinutukan, siniseryoso), “kiyaw” (isang 
libo), “lafang” (kain), “lamyerda” (lakwatsa), 
“ligwak” (lagot), “lolita” (lola), “lukresha” 
(baliw), “lukring” (baliw), “luz valdez” (talo), 
“majubis” (mataba), “mamita” (mama), “mudra” 
(nanay), “nega” (negatibong pananaw), “okray” 
(asar), “planggak” (tama), “purita” (mahirap), 
“sandata” (ari ng lalaki), “silicone carne” (silicone 
implant), “syokot” (takot), “tarush” (mataray), 
“trulili” (totoo nga), “utaw” (tao), “wa” (wala), 
“waley” (wala), “wigaloo” (peluka), at “wit” 
(hindi). Hindi pa kasama rito ang mga konyong 
Taglish o Enggalog na pangungusap at parirala 
na madalas ding ginagamit sa Manilenyong gay 
language. 

Kung ang gay language sa Metro Manila 
ay umusbong noong dekada 1970 mula sa 

kagustuhan ng ilang bakla na ikubli mula sa 
ibang heteroseksuwal na indibidwal ang kanilang 
mga paksang pinag-uusapan na madalas ay may 
kaugnayan sa kanilang naiibang seksuwalidad, 
ngayon, ang kanilang makulay at mabilis uminog 
na idyoma ay ginagamit na rin ng ilang mga 
heteroseksuwal na indibidwal.  Sa nobelang 
Amapola, halimbawa, mariringgan natin ang 
karakter ni Giselle na gumagamit nito, at kahit 
ang karakter ni Lola Sepa ay naiintriga sa tunog 
nito (Lee 142 at176).   Ipinaliwanag ni Earvin 
Charles Cabalquinto, sa kaniyang sanaysay na 
“Gay Speak: Articulating Philippine Postcolonial 
Gay Experience,” na “ang wika ng komunidad ng 
mga bakla o gay speak na humubog sa kulturang 
popular ay hindi lamang patunay sa aktibong 
partisipasyon ng bakla sa lipunan, kung hindi 
ito ay magpapatunay din na may mga kontra-
hegemoniko at simbolikong sangkap katulad 
ng gay language na maaaring magbigay ng 
panibagong identidad sa loob ng partikular na 
lipunan” (sariling salin).  Ang paggamit ni Lee ng 
gay language sa kaniyang nobela ay hindi lamang 
isang mahalagang ambag sa popularisasyon 
ng idyomang ito, kung hindi isang kontra-
diskursibong pakikibaka para igiit sa kaniyang 
mambabasa ang naging kontribusyon ng bakla sa 
paghugis ng wikang Filipino at ang kapangyarihan 
ng baklang identidad. 

Mahalagang banggitin sa sub-seksiyon na 
ito ang implikasyon ng nobelang Amapola sa 
bokabularyo ng araling pangkasarian at ng 
iba’t ibang diskursong pang-akademiko. Sinabi 
ng kritikong si Ronald Baytan, sa kaniyang 
sanaysay na “Language, Sex and Insults: Notes 
on Garcia and Remoto’s Gay Dict,” na isa sa 
mga dahilan ng pag-usbong ng gay language 
sa Pilipinas ay ang pagnanais ng mga bakla na 
mapalitan ang mapanglait na terminong “bakla” 
ng hindi kasinsaklap na salita katulad ng “badaf,” 
“baklush,” at “baklers” (Casabal 76).  Masuwerte 
si Baytan dahil nagsusulat siya gamit ang wikang 
Ingles kung saan madali niyang iwasan ang 
salitang “bakla” at gamitin ang mga kategoryang 
“gay” at “homosexual”.  Ngunit komplikado 
ito sa wikang Filipino dahil wala namang 



90 MALAY          TOMO XXV  BLG. 2

mas katanggap-tanggap na salitang pamalit sa 
masaklap umanong “bakla.” Ang alternatibong 
“binabae” na minsan ay ginagamit ng ibang 
Pilipino bilang eufemismo ay malinaw para kay 
na Lee na isang salitang hindi na bumabagay 
sa ating kasalukuyang panahon at ginagamit na 
lamang ng karakter ni Lola Sepa bilang pantukoy 
niya sa mga bakla ng kaniyang kapanahunan (Lee 
52).  Kaya “bakla” ang ginamit na kategorya ni 
Lee nang ikinuwento niya ang alamat ng bakla, 
ito rin ang ginagamit ng karakter ni Amapola para 
sa ilang ulit niyang pagsasalarawan ng kaniyang 
sarili, at ito rin ang ginagamit ng karakter ni Nanay 
Angie kapag nagsasalita siya tungkol sa kaniyang 
mahal na ampong si Ampola (Lee 90-92).  Hindi 
man si Lee ang naunang gumamit sa salitang 
“bakla” na walang pag-aalinlangang politically 
correct ba ito, ang kaniyang paggamit muli sa 
naturang kategorya sa kaniyang nobela ay tiyak 
na isang malaking tulong sa proseso ng pagbubura 
sa mapanglait na konotasyon ng naturang salita 
at sa pagpapalaganap nito bilang isang wasto at 
angkop na salitang maaaring gamiting sa anumang 
diskursong moral, siyantipiko at akademiko.  
Kahalintulad ang ambag ni Lee sa kolektibong 
pagsuberso noon ng mga Pilipinong Muslim sa 
dati ring mapanglait na terminong “Moro” na 
ngayon ay ginagamit nang sagisag ng pakikibaka 
ng mga Pilipinong Muslim.  

KONGKLUSYON

Sa sanaysay na ito, nasiyasat ko ang mga 
konteksto at inter-teksto na pinakinabangan ni 
Lee para mapadaloy niya nang banayad ang 
kaniyang kontra-diskursong bakla. Una dito ay 
ang modo ng realismo madyiko na nagbigay sa 
kaniya ng kumbensiyong ipagtagpi ang mundo ng 
mga manananggal at ang mundo ng kasalukuyang 
mga Manilenyo. Pangalawa dito ay ang modo 
ng postmodernismo na nagbigay sa kaniya ng 
mga taktikang pastiche, parody, paglalaro sa 
wika, at pag-eksperimento sa isang karakter na 
destrakturisado, desentralisado at dehumanisado. 
Pangatlo dito ay ang lumalaganap na lokal na 
panitikang pambakla na naghanda sa local na 

industriya ng panitikan at sa mambabasang 
Pilipino para sa anumang nobelang pambakla. 
Pang-apat dito ay ang dumagsang panitikan 
tungkol sa bampira at taong-lobo mula sa 
kanluran na naghanda rin sa lokal na industriya 
ng panitikan at sa mambabasang Pilipino para sa 
pagsulpot ng isang nobelang may kinalaman sa 
pag-ibig at makataong karanasan ng isang nilalang 
sa dilim. Panglima dito ay ang comedy bar na 
nagbigay kay Lee ng tagpuan, wika at modelo ng 
kapangyarihang bakla na ginamit niya sa kaniyang 
kontra-diskursibong gawain.   

Higit na mas mahalaga, hinimay ko sa sanaysay 
na ito ang mga tiyak na estratehiya na ginamit ni 
Lee para labanan at hamunin ang naghaharing 
homopobiya na nakaugat sa mas malalim na 
patriyarkal na kamalayang Pilipino. Una rito ay 
ang kaniyang humanisasyon at normalisasyon sa 
bakla na ang ibig sabihin ay ang pagsantabi sa mga 
bias at maling stereotype para masilayan ng mga 
heteroseksuwal na mambabasa ang humanidad 
ng bakla at mulatin ang kanilang isipan na tao rin 
pala ang mga bakla, at ang paggabay sa isipan ng 
mga naturang mambabasa para makamtan nila ang 
katotohanang kahit naiiba man ang pamumuhay 
ng mga bakla, hindi ito nangangahulugang sila 
ay mga abnormal na indibidwal. Pangalawa rito 
ay ang kaniyang Pilipinisasyon sa bakla, o ang 
kaniyang paghabi ng kuwento ng isang bakla sa 
mas malalaking naratibo ng bansang Pilipino,  
ang kuwentong bayan (folklore), kasaysayan, at 
panlipunang pagsusuri, para maipaalala niya sa 
kaniyang mga mambabasa na Pilipino rin ang 
bakla na may dignidad bilang kapuwa Pilipino. 
Pangatlo rito ay ang kaniyang paggamit sa 
pagpapatawa para maisantabi ng mga mambabasa 
ang kanilang mga bias at stereotype, na sinundan 
naman niya ng banayad na pagtatalakay sa 
pagkatao, at sa internal at eksternal na mga 
mundo ng bakla.  Ang ganitong estratehiya ay 
maaasahang magdulot ng mga pagbabago sa 
pananaw ng mga heteroseksuwal na mambabasa 
tungkol sa bakla, sa kaniyang lipunan, at pati 
na rin sa kaniyang sarili. Pang-apat dito ay ang 
implikasyon ng kaniyang paggamit ng mga biyak-
biyak na naratibo para pigilan ang pag-iral ng mga 



91ANG NOBELANG “SI AMAPOLA SA 65 NA KABANATA”                  F. P. A. DEMETERIO

metanaratibo sa loob ng nobela at para mabigyan 
ng pagkakataong maipahayag ng mga maliit na 
naratibo ang kani-kanilang mga alternatibong 
pananaw, lalo na tungkol sa identidad at kasarian.  
Panglima rito ay ang pagsuporta ni Lee sa 
pagpalaganap ng Manilenyong gay language na 
maaaring maging isang daan para sa pagtanggap 
sa mga bakla bilang bahagi ng lipunan.    

Sa pamamagitan ng limang tiyak na estratehiya 
na ginamit ni Lee, naipakita ko na iba’t iba man 
ang kahulugan ng nobelang Amapola sa iba’t 
iba nitong mambabasa, walang duda na isa sa 
mga pinakamatingkad nitong kahulugan ay 
ang pagiging isang kontra-diskursibong akdang 
pambakla na humahamon sa laganap at nakaugat 
nang homopobiya sa kamalayan nating mga 
Pilipino na may dalang pag-asang sisikat din 
ang araw kung kailan ang mga bakla nating 
mga kapatid ay lubusan at bukas loob na nating 
tinatanggap bilang mga kapuwa tao at kapuwa 
Pilipino. 

SANGGUNIAN

Alba, Reinerio. “The Filipino Gayspeak (Filipino 
Gay Lingo)”. National Commission for 
Culture and the Arts. 2006. Web. 19 Enero 
2013. http://www.ncca.gov.ph/about-culture-
and-arts/articles-on-c-n-a/article.php?i=289 
&subcat=13.

Benipayo, Camila. “Ricky Lee: In Flight.” 
The Guidon. 2012. Web. 01 Nobyembre 
2012. http://www.theguidon.com/1112/
main/2012/01/ricky-lee-in-flight/. 

Cabalquinto, Earvin Charles. “Gay Speak: 
Articulating Philippine Postcolonial Gay 
Experience.” Academia. Walang petsa. Web. 
03 Nobyembre 2012. http://www.academia.
edu/357696/GAY_SPEAK_Articulating_
Philippine_Postcolonial_Gay_Experience.

Carballo, Bibsy. “A ‘Manananggal’ is the Heroine 
of Ricky Lee’s New Novel.” Philippine 
Daily Inquirer. 2011. Web. 01 Nobyembre 
2012. http://lifestyle.inquirer.net/27855/a-
%E2%80%98manananggal%E2%80%99-is-
the-heroine-of-ricky-lee%E2%80%99s-new-
novel. 

Casabal, Norberto. “Gay Language: Defying 
the Structural Limits of English Language in 
the Philippines.” Kritika Kultura 11 (2008). 
Nakalimbag.

David, Joel. “What Republicans could have 
learned from Ricky Lee’s ‘Amapola’.” GMA 
News Online. 2012. Web. 25 Disyembre 
2012. http://www.gmanetwork.com/news/
story/281633/pinoyabroad/worldfeatures/
what-republicans-could-have-learned-from-
ricky-lee-39-s-39-amapola-39. 

De Guzman, Susan. “Manananggals, Ka Andres, 
Time Travel, Gay Love in Ricky Lee’s 
Second Novel.” Interaksyon. 2011. Web. 01 
Nobyembre 2012. http://www.interaksyon.
com/article/18143/manananggals-ka-andres-
time-travel-gay-love-in-ricky-lees-second-
novel.

Goodwyn, Hannah.  “A Christian Response to 
Vampire Obsession.” CBN.Com: the Christian 
Broadcasting Network. Walang petsa. Web. 
29 Disyembre 2012. http://www.cbn.com/
entertainment/screen/goodwyn-vampires-
twilight-obsession.aspx.

Hale, Keith. “Philippine Literature.” GLBTQ: 
an  Encyc loped ia  o f  Gay,  Lesb ian , 
Bisexual,Transgender and Queer Culture. 
2002. Web. 25 Disyembre 2012. http://www.
glbtq.com/literature/philippine_lit.html.

Hart, Stephen. “Magical Realism: Style and 
Substance.” Hart, Stephen & Ouyang, Wen-
Chin, Eds. A Companion to Magical Realism. 
New York: Boydell & Brewer, 2005. 1-13. 
2005.

Klages, Mary. “Postmodernism.” Athenaeum 
Library of Philosophy. 1990. Web. 04 
Nobyembre 2012. http://evans-experientialism.
freewebspace.com/klages.htm. 

Lago, Amanda. “The Unstoppable Ricky 
Lee.” GMA News Online. 2012. Web. 01 
Nobyembre 2012. http://www.gmanetwork.
com/news/story/247096/lifestyle/literature/
the-unstoppable-ricky-lee.

Lee, Ricardo. Si Amapola sa 65 na Kabanata. 
Quezon City: Philippine Writers Studio 
Foundation, 2011. Nakalimbag.



92 MALAY          TOMO XXV  BLG. 2

Lim, Ronald. “Ricky Lee, Nobelista.” Manila 
Bulletin. 2011. Web. 01 Nobyembre 2012. 
http://www.mb.com.ph/node/342676/ricky-
lee-nobeli.

Lumbera, Bienvenido. “Ricardo Lee: A Writer in 
the Film Industry.” Manunuri ng Pelikulang 
Pilipino. Walang petsa. Web. 01 Nobyembre 
20120. http://www.manunuri.com/ricardo_
lee_a_writer_in_the_film_industry. 

Moore, Lindsay. “Magical Realism.” Postcolonial 
Studies at Emory. 1998. Web. 04 Nobyembre 
2012. http://www.english.emory.edu/Bahri/
MagicalRealism.html. 

Pettis, Ruth. “The Philippines.” GLBTQ: 
an  Encyc loped ia  o f  Gay,  Lesb ian , 
Bisexual,Transgender and Queer Culture. 
2004.  Web. 25 Disyembre 2012. http://www.
glbtq.com/social-sciences/philippines,2.html. 

Spivak, Gayatri Chakravorty. “Can the Subaltern 
Speak?” In Nelson, Cary & Grossberg, 
Lawrence, Eds. Marxism and the Interpretation 
of Culture. London: Macmillan. 1998.  
Nakalimbag.

Star3x8. “Vampires: Just a Recent Teenage Fad 
or More?” Teen Ink: Magazine, Website & 
Books Written by Teens. Walang petsa. Web. 
29 Disyembre 2012. http://www.teenink.com/
nonfiction/academic/article/304171/Vampires-
Just-a-Recent-Teenage-Fad-or-More/. 

Tolentino, Rolando. “Posthumanismo ng 
Manananggal at Lipunan.” Pinoyweekly 
Online.  2012.  Web. 01 Nobyembre 2012. 
ht tp: / /pinoyweekly.org/new/2012/03/
posthumanismo-ng-manananggal-at-lipunan/.

Woodward, Ashley. “Jean-François Lyotard 
(1924—1998).” Internet Encyclopedia of 
Philosophy: a Peer-Reviewed Academic 
Resource. 2002.  Web. 18 Enero 2013. http://
www.iep.utm.edu/lyotard/.


	Prelims--050613
	1Correa--050613
	2Gannaban--050613
	3Pante -- 050613
	4Irosena -- 050613
	5DAGMANG ver2 -- 050613
	6Hernandez -- 050613
	7DEMETERIO--050613
	8Ramota -- 050613
	Kontribyutor--042613
	Panawagan--050613
	Blank Page
	Blank Page

