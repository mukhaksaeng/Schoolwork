









































4kuwentong buhay-madula.pmd


R.D. Madula

27

HUMANITIES DILIMAN  (JULY-DECEMBER 2016) 13:2,  27-48

Kuwentong Buhay ng Isang Pambansa-
Demokratikong Rebolusyonaryong Bakla
sa Rehiyon ng Katimugang Mindanao
(A Life Story of a Gay National-Democratic
Revolutionary in Southern Mindanao Region)

Rowell D. Madula
Pamantasang De La Salle, Manila

ISSN 1655-1532 Print / ISSN 2012-0788 Online

ABSTRACT

In February 2005, the New People’s Army facilitated its f irst gay (male to

male) marriage in Compostela Valley. Guerillas Ka Jose and Ka Andres have

sworn before the red flag to become partners as they wage a national-

democratic revolution.

Members of the LGBT community have long been deprived of their right to

marry persons they love. The stance of the Roman Catholic Church remains

the biggest hurdle why same-sex marriage in the Philippines has yet to be

allowed. Despite this, there are still some who are pushing for this.

The national-democratic revolution of the Communist Party of the Philippines-

new People’s Army-National Democratic Front of the Philippines (CPP-NPA-

NDFP) is one of the most organized removolution in the history of the country.

Aside from political and economic changes, the group is also pushing for a

cultural revolution. This includes changes in the ideological perspective to

and among members of the LGBT community.

This study attempts to analyze the life and experiences of gay members of

the CPP-NPA-NDFP from the Southern Mindanao Region. Experiences from

gender identif ication until the participation to the national-democratic

revolution are part of the life story.

Keywords: Gay, National Democratic Front of the Philippines, New People’s

Army, Communist Party of the Philippines, life story



28

Kuwentong Buhay ng Isang Pambansa-Demokratikong Rebolusyonaryong Bakla

PANIMULA

Sa mahabang panahon, maraming bakla ang patuloy na nakararanas ng pagsasamantala
at diskriminasyon. Sa isang malakolonyal at malapiyudal na sistema ng lipunan, ang
anumang paglalantad ng bahid ng kabaklaan ay tinutugunan ng karahasan.

Ayon sa pag-aaral ng PROGAY, maraming bakla sa kanayunan ang napipilitang
magpunta sa kalunsuran upang makapaghanapbuhay. Marami sa kanila ang
namamasukan bilang mga beautician, hairdresser, tindera sa palengke, salesclerk,
tagalinis o food server sa mga fastfood sa mga shopping mall, alalay at teknisyan sa
showbusiness, entertainer, at manggagawa sa mga pabrika. Dahil sa matinding kahirapan
sa bansa, may mga bakla ring napapasok sa mga mala-lumpen na hanapbuhay tulad ng
prostitusyon, pambubugaw, o pagtutulak ng ipinagbabawal na gamot (Madula 29).

Gayumpaman, ang isang maganda at mataas na trabaho ay hindi nangangahulugan ng
kapangyarihan para sa mga bakla. Maraming baklang manedyer, presidente ng
kompanya, pulis, propesor, pari, at artista ang hindi makapagladlad ng kanilang tunay
na sarili dahil maaaring ito ang magsilbing mitsa ng pagbagsak ng kanilang karera o
pagkawala ng respeto at pagpapahalaga ng ibang tao sa kanila. Kahit pa maraming
bakla ang siyang nagpapaaral ng kanilang kapatid o pamangkin, ang nag-aalaga sa
tumatandang mga magulang, o nagbibigay ng regular na panggastos para sa pagkain,
gamot, renta ng bahay, at bayad sa koryente’t tubig, nananatili pa ring nasa laylayan
ang maraming bakla maging sa kanilang pamilya.

Malinaw na ang ekonomiko at pampolitikang kalagayan ng bansa ay hindi lamang
nagpapahirap sa bawat lalaki at babaeng Filipino, kundi sa lahat ng Filipino, anuman
ang kaniyang kasarian. Nagiging biktima sila ng kahirapan, kawalan ng katarungan, at
pagsasamantala sa ating lipunan. Sa mga kilos-protestang nasasaksihan sa iba’t ibang
panig ng bansa, marami sa mga lumalahok dito ay bakla. Malaki ang papel na
ginagampanan ng mga bakla sa pagsusulong ng pagbabago sa ating lipunan, sa
pagkakaroon ng tunay na kalayaan mula sa mapaniil na sistema at katangian ng
lipunang Filipino.

Sa militar, isang malaking isyu ang pagkakaroon ng mga baklang pulis o sundalo.
Karaniwang kinokondena ng matataas na opisyal ng militar, at maging ng mga simpleng
sundalo at pulis ang pagkakaroon ng kasamahang bakla. Sa mahabang panahon, patuloy
mang itinatanggi ng militar ang pagkakaroon ng mga baklang kasapi nito, maraming
pagkakataong hindi ito maikukubli ng mga militar. Gayumpaman, nananatili ang
paninindigan nitong ang pagiging sundalo at pulis, at ang paghawak ng armas ay para



R.D. Madula

29

lamang sa mga “tunay” na lalaki at maging sa ilang mga kababaihan. Ayon nga sa
pahayag ng Outright Action International:

“Ernesto Torres, spokesperson of the Armed Forces of the Philippines
(AFP), recently invited gay men and lesbians to join the Philippine
Military. Torres emphasized that giving equal opportunity to prospective
soldiers proves the Philippines has zero tolerance for discrimination
within the military ranks. While the development can be seen as a
small triumph for gay men and lesbians in the Philippines, it falls short
of full equality. Torres emphasized that all military personnel should
adhere to the Military’s Code of Ethics and observe proper decorum.
According to these policies, openly gay men and lesbians and those
who cross-dress can be dishonorably discharged. Once inside the
military, gays and lesbians must therefore ‘hide’ their sexuality in order
to remain there.” (https://www.outrightinternational.org)

Ang New People’s Army (NPA) ay ang hukbong sandatahang binuo ng Partido
Komunista ng Pilipinas (PKP) o Communist Party of the Philippines (CPP) upang
isulong ang armadong pakikibaka ng mga mamamayan para sa pambansa-
demokratikong pagbabago sa lipunan. Ayon dito:

“Membership is open to all persons aged 18 years old and above,
physically and mentally f it, willing and ready to f ight for freedom. The
NPA’s main task is to seize political powers from the hands of the corrupt
ruling classes through people’s war. Under the leadership of the CPP, it
steadily breaks the economic and political power of the landlords and
comprador bourgeoisie, in particular, and the reactionary state, in general,
through waging the agrarian revolution, harnessing the revolutionary
potential of the peasantry, and conducting tactical offensives. It assists
the CPP and NDFP (National Democratic Front of the Philippines) in
building the organs of political power of the masses, sowing the seeds
of the revolutionary government (NDFP 6).”

Makikita rito ang malinaw na pamantayan na inihahapag ng CPP ukol sa mga taong
nagnanais na maging NPA. Ayon sa pahayag na ito, pangunahing batayan sa pagiging
kasapi ng Partido ang edad at ang pakikiayon sa mga layunin at tunguhin nito. Bukod
dito, malinaw sa iba pang dokumento ng Partido ang pagbibigay ng pantay na karapatan
sa mga miyembro ng CPP-NPA-NDFP anuman ang kanilang kasarian. Ngunit, tulad
ng burges na paglalahad ng kasaysayan, iilang dokumento pa lamang ng Partido (ang



30

Kuwentong Buhay ng Isang Pambansa-Demokratikong Rebolusyonaryong Bakla

ilan ay sa pahayagan nila), ang tumatalakay ukol sa mga baklang miyembro nito. Sa
ilang dekadang pagsusulong ng Partido para sa pambansa-demokratikong pagpapalaya
sa lipunan, hindi malayong isipin na marami sa mga naging bahagi nito ay mga bakla.

 Sa pag-aaral na ito, susubukang hanapin at unawain ang espasyong nalilikha at
inaangkin ng mga bakla sa rebolusyong Filipino sa ilalim ng Communist Party of
the Philippines (CPP). Ang matagalang digmaang bayan na isinusulong ng maraming
lihim na organisasyon sa ilalim ng National Democratic Front of the Philippines
(NDFP) ay nagbubukas ng espasyo sa mga baklang nakikibahagi rito. Ilalahad ng
papel na ito ang mga tiyak na karanasan ng isang baklang miyembro ng iba’t ibang
lihim na organisasyong ito sa pagganap nila sa gawain, relasyon sa mga kasáma, at sa
isinasagawang pagpapalaya ng bayan, at karanasan sa sarili mula sa mga
pagsasamantala, hindi lamang dahil sa kanilang kasarian, kundi maging sa kanilang
ekonomiko at pampolitikang kalagayan, mula sa paglalahad ng kuwento ng kanilang
buhay.

Mula rito, ang paghahanap na ito ng espasyo ng mga bakla sa rebolusyon ay paglalaan
din ng espasyo ng mga bakla sa pagsasakasaysayan ng kultura, kaakuhan, kamalayan,
at buhay sa lipunang Filipino.

Ang  Bakla sa/at Rebolusyon

Sinasabing ang rebolusyong isinusulong ng CPP sa kasalukuyang panahon ay ang
pagpapatuloy ng rebolusyong sinimulan nina Andres Bonifacio at ng Katipunan.
Naniniwala ito sa pagbabago sa mismong sistemang umiiral sa ating lipunan at hindi
lamang pagbabagong iniluluwal ng mga parliyamentaryong pagkilos. Ang CPP bilang
isang kilusan, sa mahabang panahon ay patuloy na nagbabago at umuunlad. Marami
man ang bumbatikos sa kilusang ito, nagpapatuloy pa rin ito sa pagmumulat at
pagpapakilos ng mga mamamayang Filipino.

Sa mga panayam na isinagawa kay Jose Maria Sison, ang tagapagtatag ng Kabataang
Makabayan, at isa sa mga muling bumuhay at nagsulong ng mga pagwawasto sa
Partido, nagbigay siya ng kaniyang mga pananaw ukol sa mga pagbabagong
pinagdaanan ng Partido sa mga nakalipas na dekada. Sa librong The Philippine
Revolution: The Leader’s View kinapanayam ni Rainier Werning si Sison ukol sa ilang
mga isyung bumabalot sa Partido. Tinalakay rin sa librong ito ang ukol sa mga
“trend” at “prospect” na nakikita ni Sison ukol sa rebolusyong Filipino. Ayon kay
Sison ukol sa usapin ng kultura: “All patriotic and progressive forces–be they classes,
sectors, parties, groups, and individuals–must be united to achieve national liberation



R.D. Madula

31

and democracy against U.S. imperialism and the reactionary classes. In the united
front, the basic rights and legitimate interests of all patriotic and progressive classes
must be blended and harmonized. At the same time, these various forces must
enjoy independence and initiative (170).”

Binibigyan ng pansin sa pahayag na ito ang pagkilala ng Partido sa iba’t ibang uri at
kulturang maaaring kinabibilangan ng mga mamamayan. Ibinubukas ng kilusan ang
pag-unawa sa mga grupo ng mga taong hindi lamang pinaghihiwalay ng kanilang
ekonomiko at pampolitikang kapangyarihan, kundi maging ng kanilang kultura kasama
na ang usapin ng kasariang at seksuwalidad bilang bahagi nito.

Samantala, sa librong Love, Sex, and the Filipino Communist or Hinggil sa Pagpipigil
ng Panggigigil ni Patricio Abinales, binatikos niya ang mga patakaran ng Partido ukol
sa pakikipagrelasyon at pag-aasawa. Bilang isang dating kasapi, at ngayo’y kritiko ng
Partido, makikita sa kaniyang pag-aaral ang pagkiling laban sa mga patakarang ito na
maaaring tingnan bilang isang anyo na lamang ng paninira sa Partido. Binigyan niya
ng pansin dito ang pag-enmiyenda ng dokumento ng Partido na “Hinggil sa Pag-
aasawa/Gabay at Tuntunin sa Pag-aasawa sa Loob ng Partido Komunista ng Pilipinas
(Marxismo-Lenninismo-Maoismo)” na aniya’y hindi talaga pagbibigay ng solusyon sa
diskriminasyong nararanasan ng mga baklang kasapi ng Partido. Mas binigyan ng diin
ni Abinales sa kaniyang pag-aaral ang pagtukoy sa seksuwal na pangangailangan at
pang-aabuso ng mga kadre bilang isa sa mga pangunahing problema ng mga nasa
loob ng Partido.

Sa kalagitnaan ng dekada ’90, naging usapin na ang pagkilala sa karapatan ng mga
bakla. Kasabay ng pagpapanibagong hubog nito, nagsimula nang maglinaw ang Partido
tungkol sa iba’t ibang aspekto ng Partido. Isa na rin ang usapin ng relasyon sa hanay
ng mga kadre. Bagaman ipinatutupad na noon “On Relations Between Sexes” at may
gabay nang tungkol sa mga relasyon, hindi naman ito mahigpit na naipapatupad. “In
1997, in the initial context of having more ‘gender sensitivity’ in framing sexual
relations in the Party, the National Women’s Bureau facilitated formal discussion
surrounding the issue, providing kits with researched data and documents. Eventually,
the discussion led to the topic of homosexuals in the movment. Questions on the
scientif ic basis for homosexuality were raised: Were gays and lesbians even entitled
to raise revolutionary families when they literally could not reproduce? Would not
the proliferation of a ‘gay culture’ lead to decadence and moral degenaration among
party cadres? Apart from these questions, there was a prevailing view that the
proletarian was one who had f irm principles matched with physical strength. Gays
were seen to be weepy, emotional, weak and affectionate–characteristics seen to



32

Kuwentong Buhay ng Isang Pambansa-Demokratikong Rebolusyonaryong Bakla

be as the complete opposite of a true revolutionary cadre (Alburo 31).” Ipinaliwanag
ni Alburo na sa kabila nito, iginiit pa rin ng mga kadre na hindi batayan ang pisikal na
lakas upang maging isang kadre. Matagal nang tinatanggap ng Partido ang mga bakla
sa kilusan. Kailanman ay hindi naging sagka ang kasarian at seksuwalidad.

Pagdalumat ng Kasaysayan sa Kuwentong Buhay

Bilang isang pag-aaral na nagbibigay ng larawan sa espasyo ng mga bakla sa
rebolusyon mula sa kanilang karanasan, ginamit ng mananaliksik ang pagdulog sa
kuwentong buhay na sa kasalukuyan ay patuloy na pinauunlad sa larangan ng
Sikolohiya. Ang metodong ito, ayon kay Clemen Aquino sa kaniyang artikulong
“Pagbabahagi ng Kuwentong Buhay: Isang Panimulang Pagtingin” ay lumago noong
dekada ’90. Sa konteksto, halimbawa, ng perspektibang feminista, “may
pagpapahalagang maiaambag ang lapit ng kuwentong buhay tungo sa pagbibigay ng
kaukulang puwang sa mga kababaihan at iba pang marhinalisadong sektor ng ating
lipunan. Kabilang dito ang pagbibigay-pansin sa kanilang karanasan, tinig, at pananaw,
ang paglalaan ng pagkakataon upang higit nilang maunawaan ang kanilang sarili sa
konteksto ng kanilang mga relasyon at lipunang ginagalawan. . . At dahil sinasapol
ng kuwentong buhay ang aktwal na karanasan ng isang indibidwal, inaasahang
makapag-aambag rin ito sa pagpapaunlad at pagbubuo ng kaalamang panlipunan
(38).”

Isa sa mga magiging batayan sa pagsasagawa ng metodong ito ay ang isinakatuparang
pananaliksik ni Rosalinda Pineda Ofreneo tungkol sa mga kababaihang manggagawa
sa bahay. Dahil sa ito ay may kinalaman sa kababaihan, naging maláy si Ofreneo sa
pakikinig at pagsusuri sa tinig ng nagkukuwento, hindi lamang bilang manggagawa
kundi bilang isang babae. “Ang kwentong buhay ay isang pasalaysay na teksto na ang
layunin ay maitala ang kabuuang karanasan sa buhay ng nagsasalaysay mula sa simula
hanggang sa mismong panahon ng pakikipanayam. Ito ay sumasaklaw hindi lamang
sa kung kailan at kung bakit sila naganap, kundi pati na ang paghuhusga sa mga ito
upang mabigyang-kahulugan at katwiran ang isang partikular na karanasan ng buhay
(13).” Ang kaniyang isinagawang paraan ng paglalahad ng kuwentong buhay ng mga
manggagawa sa bahay ang siyang naging batayan sa paglalahad na isinagawa rin ng
mananaliksik.

Ayon naman kay Roberto Javier, Jr. , sa kaniyang artikulong “Pangpamamaraang
Kaangkinan ng Pakikipagkwentuhan,” napakahalaga ng kwentuhan bilang “isang okasyon
ng pagpapalitan ng kaalaman, kaisipan, iniisip, at indibidwal na karanasan (1).” Kaniyang
tinalunton ang pag-unlad ng pakikipagkuwentuhan bilang isang metodo sa larangan



R.D. Madula

33

ng sikolohiya. “Ang katatagan at katapatan ng mga datos ay naitatakda naman ng
lalim ng ugnayang napauunlad sa pagitan ng mananaliksik at mga kalahok sa pag-
aaral. Kaya kung ang pakikipagkuwentuhan ay nahahagilap mula sa kultura ng
kuwentuhan, ang pagsusuri sa proseso ng pagtutunguhan ang siyang maglalahad
kung anong antas ng interaksiyon at uri ng relasyon ang magtitiyak sa mga kaangkinang
pangmetodo nito.”

Masasabing napakaangkop ng lapit na kuwentong buhay sa isasagawang pag-aaral
ukol sa mga bakla sa rebolusyon. Ang mga kuwentong buhay ng mga baklang
miyembro ng CPP-NPA-NDFP ay isang pagbibigay-puwang sa kanilang tinig, karanasan
at pananaw bilang ambag sa pagbuo ng kaalamang panlipunan. Makatutulong ang
lapit na ito upang makabuo ng isang malinaw na larawan ng kultura, pamumuhay, at
kalagayan ng mga baklang nakikibahagi sa pakikibakang ito na siyang pagbabatayan
sa pagsipat sa espasyong bakla sa rebolusyong Filipino. Bagaman ninais ng
mananaliksik na pumasok sa isang sonang gerilya na kinikilusan ng mga baklang
NPA, hindi na ito pinahintulutan ng mga panelist sa kaniyang depensa ng panukalang
papel dahil sa isyu ng seguridad.

Maiuugnay din ang pangangalap ng kuwentong buhay sa talambuhay. Isa sa mga
gawain ng kolektib, isang andergrawnd na yunit o isang grupo na nakapailalim sa
isang lihim na organisasyon, ang pagbabahaginan ng talambuhay o ang talambuhay
sharing (TB sharing) kung saan nagtatakda ang bawat kolektib ng panahon upang
makapagbahagihan ang mga magkakakolektib ng kanilang pinagmulang pamilya,
bakgrawnd ng pagkatao, mga kalakasan at kahinaan, at mga pangyayari na nagbunsod
sa kaniyang pag-unlad bilang isang aktibista. Kapag ang isang nasa lihim na
organisasyon ay nalilipat o nadedeploy sa ibang organisasyon para kumilos, isa sa
mga hinihingi ng kaniyang bagong kolektib ay ang rekomendasyon mula sa
pinanggalingang kolektib at pangalawa ay ang talambuhay ng kasama.

Sa pag-aaral na isinagawa ni Ofreneo, ang mga nagbahagi ng kani-kanilang kuwentong
buhay ay kaniyang pinagtagpo-tagpo para sa isang kolektibong pagsusuri ng kanilang
mga kuwentong buhay, karanasan, at pananaw bilang mga babaeng manggagawa sa
bahay. Dahil sa hindi rin gaanong magkakakilala ang sabjek ng kaniyang pag-aaral,
nagkaroon muna ng bahagi sa programa ng pagkakakilanlan. Ang pagtitipon-tipon na
ito ng mga sabjek ay “ang pinakabatayan ng pagiging mapanlahok, sapagkat sa sama-
samang pagtanaw sa iba’t ibang buhay ay lumilitaw ang mga pangkalahatang hugis
na mapagpasiya, nagkakaroon ng nagkakaisang damdamin ang mga nagkukuwento, at
lumilinaw ang landas na sabay-sabay nilang tatahakin sa kinabukasan tungo sa
kanilang lubusang pagsasakapangyarihan (38).”



34

Kuwentong Buhay ng Isang Pambansa-Demokratikong Rebolusyonaryong Bakla

Ang kuwentong buhay ng sabjek ay titingnan bilang isang kinatawan ng karanasan ng
mga bakla sa loob ng Partido, sa larangang parliyamentaryo at armado. Mula sa
pakikipag-ugnayan sa mga nakasalamuhang baklang miyembro ng mga organisasyong
andergrawnd mula sa naunang isinagawang pag-aaral ng mananaliksik, nagkaroon ng
pagkakataon na makakuwentuhan si Ka KC sa Lungsod Davao. Sa loob ng halos tatlong
araw na pagsama-sama sa mga gawain ni Ka KC at sa pakikipag-usap sa kaniya, nabuo
ang isang kuwentong buhay na naglalayong maipakita ang isang kinatawang kuwento
sa buhay at danas ng isang baklang miyembro ng andergrawnd na organisasyon.

Ka KC: Ang Beauty Queen ng Bayan

Medyo malusog na ang pangangatawan ni Ka KC nang siya ay aking unang makilala,
pero hindi maikakaila ang ganda ng kaniyang mukha. Ang kaniyang kayumangging
kutis ang lalong nagpatingkad sa kaniyang tindig na tulad ng isang beauty queen.
Ang kaniyang mahinahong tinig, kilos, at pananamit na pambabae na pinatingkad pa
ng kaniyang pulang shoulder bag ay magtutulak sa isang tao upang bigyan siya ng
pangalawang tingin. Mapapaisip ka talaga kung babae ba siya o lalaki. Gayumpaman,
sa likod ng gandang ito ay ang napakayamang karanasan sa rebolusyon at pakikibaka.

“A man without a prayer is a man without a power. Good evening ladies and
gentlemen. This beautiful creature in front of you is Miss Kristina Cassandra Cuneta
Concepcion.”

Nasa ikalawang taon pa lamang ako sa hay-iskul ay sumasali na ako sa mga beauty
pageant.  Una,  sa purok lang namin, tapos, next level sa barangay, hanggang sa lumabas
na talaga ako sa barangay namin.

Dumadayo ako sa iba’t ibang lugar gaano man ito kalayo para sumali sa mga pageant.
Nariyan ang Miss Gay Diwalwal, sa Mt. Diwata kung saan nanalo ako ng second
runner-up, iyong sa Laak, at maging ang prestihiyosong “Binibining Maria Clara.”
Sumali rin ako sa Miss Gay Tropical sa Compostela Valley at mula sa iba’t ibang
lugar sa Mindanao ang mga kalaban ko.

Minsan nananalo, minsan natatalo ako. Pero kapag nanalo naman, parang malaking
achievement para sa akin. Iyong pakiramdam na pagbaba mo pa lang sa sasakyan, ang
mga kalaban mo’y nakatingin at ramdam mo na ang takot nila sa iyo. Madalas naman
ay magkakakilala at nagiging magkakaibigan ang mga baklang sumasali sa mga pageant.
Kapag nanalo ang isa, madalas ay nililibre niya ang mga talunag bakla.



R.D. Madula

35

Nagsimula akong sumali sa mga beauty pageant dahil sa udyok na rin ng ibang tao.
May mga nagsasabing “Maganda ka, bagay kang sumali sa mga ganiyan.” Dahil dito ay
nagkaroon ako ng tiwala sa sarili, mayroon din naman akong talento sa pagsayaw
kaya sumali na rin ako. Ang stepmom ko ang isa rin sa nagtulak sa akin na sumali sa
mga pageant. Minsan, siya pa nga ang namimili ng isusuot ko. Buo rin ang suporta ng
aking tatay na minsan ng nakapanood ng aking pagrampa.

Isusumbong Kita sa Tatay Ko, at sa Uncle Ko

Noong mga bata kami ng aking kuya, palagi kaming nagsusuntukan. Hindi kami
magkasundo. Sipsip daw ako, bakit daw laging ako ang pinapanigan ng tatay. Nagseselos
siya. Inaaway niya rin ako, bakit daw ganito, nanlalaki. Pangalawa ako sa tatlong
magkakapatid. Dalawa kaming lalaki, panganay ang kuya ko. Unang asawa ang nanay
ko ng  isang negosyante, pero naghiwalay sila noong walong taong gulang ako.

Dating seaman ang tatay ko. Mula siya sa pamilya ng mga petiburges at mulát sa
kilusan. Nang maibenta ang barkong sinasakyan niya, naging chief cook siya sa isang
restawran sa amin. Mga apat o limang taon siya doon bago maging bodyguard ng
isang politiko sa aming kapitolyo sa Davao del Norte. Pero bago pa umakyat ng
barko ang Tatay, nagpalit siya ng apelyido. Kailangan niyang gawin ito dahil ang
kaniyang kapatid, ang uncle ko, ay isa sa mga sikát na kumander ng New People’s
Army (NPA) sa aming probinsiya.

Malapít sa isa’t isa ang tatay at ang uncle kong kumander. Naiintindihan at
sinusuportahan ng tatay ko ang ginagawa ni uncle. Minsan, kapag may malalaking
pagkilos tulad ng strike, naaalala ko na sumasama si tatay, hindi man siya gaanong
aktibo sa kilusan, maituturing na ring isa siya sa mga puwersa.

Isang traysikel lang ang layo ng erya ng uncle ko sa bahay namin. Minsan may mga
bumibisita sa aming kasamahan ni uncle. Ipinapakilala naman sa amin ni tatay ang
mga bisita  pero pagkatapos ay pinapapasok niya na kami sa aming mga kuwarto,
ayaw niya kasing sumasali kami sa kanilang mga usapan. Minsan naman ay kami ang
bumibisita kay uncle. Hindi pa man namin lubos na nauunawaan, alam namin kung
ano ang mga ipinaglalaban nina uncle batay na rin sa mga paliwanag ni tatay.

Naging malapit ako sa aking tatay. Nasasabi ko sa kaniya ang maraming bagay. Noong
nasa ikalawang taon ako sa hay-iskul, nagkaroon ako ng problema sa aking pag-aaral.
Nagtataka ako sa aking mabababang grado sa Araling Panlipunan. Sa aking pagtataka,



36

Kuwentong Buhay ng Isang Pambansa-Demokratikong Rebolusyonaryong Bakla

tinanong ko ang aming guro, “Ma’am, bakit ninyo po ako binagsak? Kompleto naman
ako sa requirements, nagpa-participate naman ako, nagre-recite, tapos mataas naman
ang mga nakukuha ko sa exam.” Subalit mas lalo akong nagulat sa sagot ng aming
guro, “Kaya ganiyan ang grado mo, kasi bakla ka.”

Sinumbong ko ang aming matandang babaeng guro sa aking tatay. Kakilala kasi niya
ito. Ang sabi ng tatay, “Sige hayaan mo na siya basta magpatuloy ka lang sa pag-
aaral.” Kinausap ng tatay ang aming guro. Bagaman marami akong naisusumbong kay
tatay, hindi ko naman nasabi sa kaniyang pagkatapos ng insidenteng iyon ay nagpasiya
akong huwag ng pumasok sa eskuwelahan. Tumatambay na lamang ako sa labas ng
eskuwelahan kasama ng mga kaibigang bakla, pumupunta kami sa parlor ng
matatandang bakla, ang mga “mother” namin. Dito ay natuto akong manggupit ng
buhok, maglagay ng meyk-ap, at iba pa. Pero di kalaunan ay tinapos ko rin ang aking
pag-aaral sa pamamagitan ng acceleration.

Baklita, ang Batang Bakla

Malaki ang agwat ko sa aming bunsong kapatid na babae. Kaya’t noong maliit pa ako’y
ako ang ginagawang babae ng nanay at tatay ko. Dinadamitan ako ng dress, ng mga
swimsuit, tapos, kapag gusto ko magpabili ng Barbie doll, ibinibili naman nila ako.
Kapag Christmas party sa eskuwelahan at ang nabunot ko sa exchange gift ay laruang
panlalaki, ibinibigay ko sa kuya ko, tapos binibilihan ako ng laruang pambabae. Ang
mga kalaro ko rin ay puro babae, at ang mga laro namin ay larong pambabae tulad ng
bahay-bahayan.

Kinder pa lang ay alam kong bakla na ako. Nasa elementarya ako nang magsimula
akong magbawas o mag-ahit ng kilay sa tulong na rin ng pinsan kong bakla.
Nakapantalon akong pumapasok, pero ang pantaas ko, ang polo ko, medyo fit na, na
parang blouse. Tulad ng karanasan ng maraming batang bakla, dinanas ko rin ang
panunukso sa mga kalaro. “Uy bakla ka, salot ka, salot!” Pero ayos lang sa akin,
kinalaunan naman ay nasanay na ang mga tao sa mga tulad kong baklita. Ang mahalaga
sa akin, tanggap ako ng aking tatay at nanay na kapuwa sa kani-kanilang mga kamag-
anak ay mayroon talagang bakla.

Limang taon pa lang ako ay may crush na akong kapuwa lalaki. Tindero siya sa
palengke, binata na siya noon. Sinasabihan ko ang nanay ko na “Ma, doon tayo dumaan
sa tindahan” para lang makita ko ang tindero. Siyam na taon naman ako nang
magkaroon talaga ako ng crush na kaedad ko. Kababata ko siya, kalaro. Iba ang



R.D. Madula

37

pakiramdam kapag nakikita ko siya, parang may spark. Siya ang lahat para sa akin.
Kapag hindi ko siya nakita, parang kulang ang araw ko. Hanggang sa sinabi ko sa
kaniyang nagugustuhan ko siya, at ang tanging sagot niya sa akin ay “Ngi! Akala ko
lalaki ka.”

Masasabi kong kami ng mga barkada ko ang pioneer sa mga bakla sa aming komunidad
na may mga Kristiyano at Muslim. Lagi kaming magkakasama, kapag nagka-cutting
classes para magliwaliw sa labas ng eskuwelahan at para na rin rumampa.
Tumatambay kami sa parke, at kapag may dumaang lalaki, “Aaay!” nagtitilian kami.
Nasa unang taon ako sa hay-iskul nang magkaroon ako ng karelasyon, ang aking isang
linggong pag-ibig. Nagkakilala kami sa isang videoke bar, nasa iisang komunidad lang
kami. Nagkuwentuhan lang kami at hindi ko alam kung paano talaga naging kami.
Pagkatapos noon ay nagkikita na kami sa kanto, kuwentuhan lang. Hanggang halikan
lang ang inabot namin bilang magkarelasyon. Naghiwalay din kami dahil nalaman ng
nanay niyang magkarelasyon kami.

Dahil dito, naghanap ako ng mapagbabalingan ng atensiyon. Natuto akong makipag-
chat. Yahoo Messenger pa ang gamit ko. Hanggang sa makilala ko ang isang Mangyan,
bakla rin siya. Nagkita kami sa isang beauty pageant kung saan sumali ang kaibigian
ko. Isa siya sa mga nag-organisa ng nasabing pageant. Ipinakilala siya ng kaibigan
kong bading. Napakabilis ng mga pangyayari dahil ng gabing iyon ay hinahawakan na
niya ang kamay ko.

Nang sumunod na araw, may iniabot na sulat ang kapitbahay ko, galing raw kay Jayson
na kaklase niya na nakilala ko raw noong isang gabi. Ang sabi niya sa sulat ay na-love-
at-first sight siya sa akin. Tinanong niya kung pwede raw ba niya akong masundo.
Dahil sa padalagang Filipina ako, sabi ko ay hindi. Pero noong sumunod na araw,
nagulat ako sa paglabas ko ng gate ng aming paaralan, naroon siya. Kinuha niya ang
bag at mga dala-dala ko. “Uy, ako na magbitbit, nakakahiya naman!” Pero nagpumilit
siya at wala naman daw problema. Naglakad kami hanggang sa palengke, sa sakayan
papunta sa bahay namin. Ihahatid niya raw ako hanggang sa bahay.

Tinanong niya ako tungkol sa sulat na ipinadala niya, tungkol sa sinabi niyang may
gusto siya sa akin, kung okay lang daw ba na maging kami. Sabi ko, “Oo.” Pagdating sa
bahay, ipinakilala ko siyang kaklase ko. Pero nang mga sumunod na araw na dumadalaw
siya, tinanong na ako ng stepmom ko kung ano raw ba ang relasyon namin. Napansin
nila na nagsisilbi na siya sa bahay, tumutulong sa pag-igib at sa iba pang gawaing
bahay. Boyfriend ko raw ba siya, ang tanong ng aking stepmom. Hindi ko na naitanggi
ang relasyon, at nasabi ko na lang sa kaniya na “Huwag sasabihin kay Papa, ha?”



38

Kuwentong Buhay ng Isang Pambansa-Demokratikong Rebolusyonaryong Bakla

Pero dahil sa walang lihim na hindi nabubunyag, natuklasan rin ni Papa ang aming
relasyon. Nag-date kami ni Jayson. Umuwi ako ng bahay pagkatapos ng klase para
magpalit ng damit. Ang paalam ko sa aking stepmom ay magprapraktis lamang kami
ng volleyball sa eskuwelahan. Nagpunta kami ni Jayson sa parke. Kumain at
nagkuwentuhan. Nakita ko si tatay sa parke, nagsasarbey, mukhang hinahanap ako.
Hindi kami nagpakita. Pagkauwi ng bahay, tinanong ako kung saan ako galing. Sinabi
kong sa eskuwelahan para magpraktis ng volleyball. Pinagalitan ako ng tatay, nagpunta
pala siya sa eskuwelahan at wala siyang nakitang mga tao. Pinalo ako ni tatay, hindi
dahil sa nalaman niyang nakipag-date ako, kundi dahil sa hindi ako nagpaalam. Uso pa
naman sa panahon na iyon ang mga dinudukot, nag-aalala lang siya sa akin. “Okay
naman ang makipag-boyfriend ka basta magpapaalam nang maayos kung saan pupunta,
at kung anong oras uuwi.”

Kung isang linggo nagtagal ang aking unang relasyon, umabot naman kami ng dalawang
buwan ni Jayson. Nakitulog kami noon sa bahay ng bestfriend ko na bakla rin at may
karelasyon din na bakla ring tulad ko na nagdadamit-babae. Ang bestfriend ko ay
medyo mukha pang lalaki. Magkakatabi kaming apat na natulog. Pero pagdilat ko,
parang nakita ko ang boyfriend ko at ang boyfriend ng bestfriend ko na naghahalikan.
Dali-dali akong umuwi ng bahay. Kinaumagahan, pumunta silang dalawa sa bahay
namin. Nakaupo lang sila sa sala. Ako naman ay abala sa pagbibihis ng uniporme.
Sabi ng stepmom ko, nakita niya akong palabas ng bahay para pumasok sa eskuwelahan
nang hindi pinapansin ang dalawa kong bisita , “Uy ano ka ba, bakit hindi mo pinapansin
ang dalawa, iiwan mo nang ganiyan?” “Bahala sila sa buhay nila,” ang sabi ko.

Kinalaunan ay pinagbigyan ko ang boyfriend ko na makipag-usap sa akin, pero hindi
ko na siya binigyan ng isa pang pagkakataon. Lumuhod siya sa harapan ko, sa harap ng
aming mga kapitbahay, umiyak siya ng umiyak. Ako na nga ang nahihiya sa ginagawa
niya. Nakipaghiwalay ako sa kaniya, pero kinalaunan ay napagtanto kong mahal ko pa
pala siya. Pinilit kong maghanap ng iba, pero parang ayaw ng mga lalaki sa akin noon.
Pakiramdam ko ay iyon na ang aking karma.

Tamis ng Unang Halik, Pait ng Unang Pag-ibig

Hay-iskul na ako nang pumasok sa isang romantikong relasyon. Sa aking isang
linggong pag-ibig, tanging paghahalikan lamang ang aming ginawa. Samantala, sa
aking dalawang buwang relasyon, tanging mga bibig at palad lamang ang aming
ginamit. Hindi dahil sa ayaw ko, kundi dahil sa takót ako sa mga bali-balita tungkol sa



R.D. Madula

39

mga sakit na maaaring makuha mula sa pakikipagtalik. Paano kung nakipagtalik o
nakikipagtalik din sila sa iba na may sakit?

Ngunit hindi ibig sabihin nito ay wala pa akong karanasan. Si Robert ay anak ng aking
ninang, siya ay aking kinakapatid. Limang taon ako, samantalang siya ay labinlima.
Palagi akong tumatambay sa bahay nila dahil para na rin akong anak ng ninang ko.
Doon na rin ako halos lumaki, halos araw-araw ay dumaraan o tumatambay ako sa
bahay nila. Hanggang sa isang araw, naglalaro lang kami ng nanay at tatay, at may
nangyari na lang bigla sa amin. At nasundan pa ang mga pangyayaring ito nang
maraming beses.

Minsan sa labas ng bahay, pero madalas ay sa kanilang bahay. Mga dalawang beses sa
isang linggo ang aming pagtatalik. Kapag pumupunta ako sa kanila, kapag sinabi
niyang “Halika, matulog na tayo” o di kaya’y “Halika, doon tayo sa kuwarto ko,” alam ko
nang may mangyayari sa aming dalawa. Sa kaniya ko naranasan ang lahat ng maaaring
maranasan ng isang bakla, pati ang karanasan ng unang pag-ibig.

Naging sweet na kami sa isa’t isa sa loob at labas man ng kanilang bahay. Bagaman
para sa ninang ko, ang sweetness namin ay tulad lang ng sa magkapatid. Kapag nasa
labas pa ako kapag gabi na, pinapauwi niya ako, parang nagseselos. Wala naman
siyang pagtutol sa pagkakaroon ko ng karelasyon noong hay-iskul, tinatanong niya
lang ako kung ginagawa ba namin ng mga karelasyon ang ginagawa naming dalawa.
Bagaman may kaunting pagseselos, hinayaan niya lang ako, dahil alam niya naman
talaga na siya ang gusto ko.

Bagaman ayaw niyang sabihin ko sa ibang tao ang anumang namamagitan sa amin at
ginagawa naming dalawa, hindi ko napigilang ikuwento ito sa aking mga kaibigan.
“Buti ka pa” lang ang nasasabi nila, may inggit silang nararamdaman sa akin. Kaya
kapag magkakasama kami at dumaraan si Robert, pasimple nilang akong tinutukso na
lihim ko naming ikinatutuwa.

Labintatlong taong gulang ako nang kinausap ako ni Robert. “Hindi na natin magagawa
ang nakasanayan nating ginagawang dalawa. Mag-aasawa na ako. Magbubuo na ako ng
aking pamilya.” Umiyak ako. At sa huling pagkakataon ay nagtalik kami. Inimbitahan
niya akong dumalo sa kaniyang kasal, pero hindi ako nagpunta. Ayokong masaksihan
ang pakikipag-isang dibdib ni Robert at ang pagwawakas ng mahigit walong taon
naming relasyon. Ngunit sa pagsali ko sa isang psycho-social data banking pagtanda
ko, saka ko lamang mapagtatanto na limang taon pa lang pala ako, ay naabuso na ako.
Hindi ito pagmamahal, isa itong pang-aabuso.



40

Kuwentong Buhay ng Isang Pambansa-Demokratikong Rebolusyonaryong Bakla

Simula ng Sigwa

Kakaiba ang araw na iyon. Tuwing aalis ng bahay ang tatay, hindi niya iniiwan ang
kaniyang cellphone. Kapag aalis siya ng bahay, lagi niyang suot ang kaniyang mga
burloloy sa katawan, ang bracelet, ang malaki niyang singsing. Laging nakaporma ang
tatay. Pero nang araw na iyon, nakatsinelas lang siya na leather, nakapantalon, at t-
shirt. Umaga pa lang ay iba na ang pakiramdam ko. Kapag gumigising kasi kami nang
tanghali na, nagagalit iyon. Pero nang umagang iyon, parang iba, hindi siya nagalit.
Ang sabi lang niya, “O, sige, kumain ka na diyan. Pagkatapos mong kumain, ipag-igib
mo ako ng tubig dahil may lakad ako sa Capitol. Kukunin namin iyong isinauli naming
bigas kasama ang mga MIG.”

Alas-8 kinagabihan, nakatanggap kami ng tawag mula sa kaniyang cellphone.
“Emergency, iyong tatay ninyo, nadesgrasya,” ang sabi ng nasa kabilang linya. Akala
namin noong una, nadesgrasya sa sasakyan, kritikal daw ang lagay. Nag-iyakan na
kami.  Naalala ko ang mga huling pag-uusap naming ni tatay, “Huwag mong pababayaan
ang mga kapatid mo. Lalo na ang tita mo kasi buntis ’yun.”

Kumuha kami ng sasakyan para puntahan ng tita at kapatid ko ang tatay. Nasa ospital
na sila nang nagulat ang tita ko dahil ayaw siyang pababain ng sasakyan. Iyon pala
ang tatay ko ay nasa morge na. Patay na ang tatay. Ayaw pa noong unang sabihin ng
mga kasamahang bodyguard ng tatay ang dahilan ng kaniyang pagkamatay. Hanggang
sa malaman namin, tama ng baril.

Isang taon na ang nakararaan, kaarawan ng tatay ko nang may matanggap kaming
balita. Kasama raw ang tatay sa listahan ng Order of Battle (OB) ng mga militar dahil
na rin sa kaugnayan niya sa aking tito na kumander ng NPA. Ang sabi ng aming purok
chairman, mas makabubuti umanong pumunta ang tatay sa kampo para linisin ang
kaniyang pangalan. Kami naman ay nagpunta ng Davao City para ipagdiwang ang
kaniyang kaarawan kasama ng aming lola.

Nagkaroon ng kasunduan ang tatay at ang mga militar, para umano malinis ang
kaniyang pangalan, kinakailangan niyang maging miyembro ng Military Intelligence
Group (MIG), kailangan niyang maging asset. Pumayag naman ang tatay, may pahintulot
naman ang aking uncle mula sa taas. Alam naman nilang wala siyang sasabihin na
kahit ano sa mga militar. Mula sa kampo ay pumunta na ang tatay para makasama
kami sa kaniyang kaarawan. Hanggang sa ilang araw matapos ang kaniyang sumunod
na kaarawan, pinaslang na nga ang tatay, mula sa listahan ng OB, napasama ang tatay
sa mahabang listahan ng mga extra-judicial killing sa bansa.



R.D. Madula

41

Ang pagkamatay ng tatay ay naging simula, hindi lamang ng aming pagluluksa, kundi
ng aming pakikibaka. Sa simula ay dehado talaga kami. Hindi kami lumalabas ng
bahay. Kapag kailangan naming lumabas, dapat may kasama, may parang ka-buddy.
May mga sumusunod kasi sa amin. Takot talaga kami. Ang uncle ko naman ay galit.
Ang kapatid ko, napilitang mamundok, wala siyang choice. Kasama kasi ang pangalan
niya sa listahan ng Order of Battle. Kaming lahat halos, naroon ang pangalan.

Hindi na kami nagsampa ng kaso. May mga kumakausap sa amin, lalo na galing sa
media, pero hindi na kami nagpainterbyu. Hindi kami umimik. Mahirap kasi, hindi
namin alam kung saan magsisimula. Apat ang anak ng tatay ko sa pangalawa niyang
asawa. Parang napunta talaga sa akin ang lahat ng responsabilidad sa mga kapatid ko.
Wala pa naman akong trabaho noon. Suma-sideline lang ako sa parlor.

Napagdesisyunan na namin umalis sa aming lugar. Lumipat kami ng General Santos.
Pinagkakasiya namin ang natatanggap na sustento ng kuya ko galing sa taas. Noong
una ay ang tita at mga pamangkin ko lang, naiwan ako sa bahay namin. Pero nakaranas
ako ng serye ng harassment. Sinasabayan ako ng lalaki tuwing umuuwi ako nang
hating-gabi, tuwing gumagala ako. Traysikel ang pangunahing transportasyon sa amin,
pero kapag gabi na, iyong single na motor na lang, iyong habal-habal. Iyon ang
sinasakyan papasók sa amin.  Napapansin ko na kapag sumasakay ako, pakiramdam
ko’y laging may sumusunod na lalaki.

Minsan pa nga, sa mismong habal-habal ko pa sumasakay. Tulad na lamang noong
may isang gabi na sumakay siya, nasa likuran ako ng drayber, at nasa likuran ko naman
siya. Tapos kinakausap ako ng lalaki, ang sabi niya, “Gusto kita. Gusto mo one night
stand?” Hinahalikan na niya ako sa likuran ng tenga ko. Ang sabi niya magkapitbahay
raw kami dati. Pero sa isip ko, kung naging kapitbahay ko siya, dapat man lang ay
kilala ko siya. Halos lahat naman sa amin ay magkakakilala.

Nang makababa na ako at binabayaran ang drayber, bumaba na rin siya at pinipilit na
siya na ang magbabayad ng pamasahe ko. Wala na akong nagawa, naglakad ako, pero
napansin kong sumusunod pa rin siya. Tumakbo na ako papasók sa loob ng eskinita.
Pero nakasunod pa rin siya. Naisip ko na kailangan kong bilisan, baka matagalan pa
ang pagbubukas ko ng pinto dahil nasa bulsa ko ang susi ng bahay. Hanggang sa
iniligaw ko na siya sa eskinita at hindi na niya ako nakita. Naisip ko na kung kapitbahay
ko siya, dapat alam niya ang pasikot-sikot ng eskinita, ang mga paliko. Hindi na siya
nakaabot sa bahay namin.

Nagpaiwan pa rin ako sa bahay namin, hindi pa rin ako sumunod sa tita ko sa GenSan,
hanggang sa dumating ang huling insidente ng harassment. Galing kami sa beauty



42

Kuwentong Buhay ng Isang Pambansa-Demokratikong Rebolusyonaryong Bakla

pageant, tumulong ako sa kaibigan ko na nakikitira sa amin at kasa-kasama ko. Pagkababa
namin sa motor,  kinausap pa ng kaibigan ko ang drayber, hiningi pa niya ang numero
nito. At habang nagkukuwentuhan sila, napansin ko ang parating na naka-single na
motor. Naka-all black siya, nakahelmet, tapos, sa loob ng helmet ay nakita ko na
nakasuot siya ng bonnet na mata at bibig lang ang nakikita, iyong klase ng bonnet na
karaniwang ginagamit ng mga holdaper. Nagtaka na ako.

Nang makalagpas ang motor sa amin, nag-u turn siya pabalik. Tapos ay huminto siya
sa tapat namin, sa may waiting shed. Sinabihan ko ang kaibigan ko na kapag ang
lalaking nakamotor ay sumunod pa rin sa amin, huwag siyang bibitaw sa kamay ko,
kasi tatakbo na kami, walang maiiwan, wala kaming iiwan, lalo na at may mga dala
kaming costume na ginamit sa pageant. Noong papasók na kami sa looban, nag-on ang
motor, at nagsimula na siyang umandar, at dahil dito, nagsimula na rin kaming tumakbo
at nagsisisigaw. Buti na lang nang mga oras na iyon ay gising na ang mga magsasaka
sa banana plantation sa lugar namin. Sila na ang nagtiyak na hindi na kami nasundan
ng nakamotor, alam naman kasi nila ang dahilan kung bakit ako hinahabol ng mga di-
kilalang lalaki.

Simula ng Pakikibaka

Pagkatapos ng huling insdente ng pagsunod-sunod sa akin, kinabukasan ay sinundo
ako ng tita ko at inuwi na ako sa GenSan. Nag-aral ako ng isang semestre sa kolehiyo
sa GenSan. Na-accelerate ako mula hay-iskul kaya ako nakapagkolehiyo. Pero ilang
buwan lamang ang nakalilipas, nakakakita na naman kami ng mga kahina-hinalang
mga lalaki sa tapat ng bahay namin. Tumitingin lang sa bahay namin, tapos, panay
ang text, intel talaga. Pakiramdam namin ay napakainit ng mga mata sa amin ng mga
militar.

Hunyo namatay ang tatay, at wala pang isang taon, buwan ng Marso naman ng mamatay
ang pinsan ko, ang anak ni Kumander. Tumayo bilang saksi ang tita ko. Ito ang panahon
na nagkaroon ng committee hearing sa Commission on Human Rights. Siya ang
magpapatunay na may kaugnayan ang pagkamatay ng tatay sa pagkamatay ng anak ni
Kumander, na bahagi ito ng mga isinasagawang extra-judicial killing, na gawa ito ng
mga militar, ng MIG. Bagaman hindi na kami nagsampa ng kaso sa pagkamatay ni
tatay, alam naming MIG ang may kagagawan ng kaniyang pagkamatay. Ayon kasi sa
ilang mga nakasaksi, tumutugma ang mga suspek sa kaniyang pagkamatay sa suot at
motor na gamit ng mga taong sumundo kay tatay sa bahay nang araw na siya ay
paslangin.



R.D. Madula

43

Tinulungan kami ng isang human rights group, kinuha kami mula sa GenSan at inilagak
sa isang sanctuary sa Davao. Mga tatlong buwan kami doon. Nakakabagot. Pakiramdam
ko ay napakaabnormal ng buhay namin, na hindi naman ganito ang buhay namin noon.
Hindi talaga kami lumalabas ng sanctuary, hanggang sa playground lang. Hindi kami
puwedeng lumagpas sa gate. Pagkatapos nito’y inilipat na kami, maliban sa bunso
kong kapatid, sa isang bahay, kasama ang ilang aktibista.

Sa bahay na ito nakilala ko ang mga aktibista, pati na ang baklang aktibistang si
Mariah. Nagpupunta sila doon para magpulong. Tapos ay pinapasama rin kami sa mga
pag-aaral, mula sa Maikling Kurso sa Lipunan at Rebolusyong Pilipino (MKLRP)
hanggang sa mga isyung panlipunan. Nang lumaon, pinapasama na rin nila kami sa
mga rally.  Hindi ko talaga inaasahan na ganito ang gagawin ko sa buhay ko. Naaalala
ko tuloy ang tita ko. Ipinaparinig niya sa akin ang mga kanta ng mga aktibista. Ang
una ko talagang narinig at na-memorize ay iyong kantang “Anak ng Bayan,”  tapos sabi
niya, sana maging anak ng bayan din ako pagdating ng panahon. Sabi ko naman, okay
lang din sa akin. Kaya, ganito na nga ako, isa nang aktibista.

Panahon iyon ng eleksiyon nang maorganisa ako. Sumasama ako sa mga gupitang
bayan, nanggugupit ako ng buhok. Tapos ay naging part-time ako sa isang
organisasyong pang-alyansa.  Ang unang ibinigay sa aking gawain ni Mariah ay taga-
news clip ako. May isang buwan din akong nagbabasa ng napakaraming diyaryo at
ginugupit ang mga artikulo na kailangan namin, at idinidikit ko pa. Minsan nga, talagang
nakakatulugan ko na. Pagkatapos ng isang buwan, nag-full time na ako sa human
rights organization na Katarungan na siyang unang kumupkop sa amin.

Naging bahagi na ako ng underground organization nang magsimula na akong gumanap
ng mga gawain sa Katarungan. Madalas, ang ginagawa namin ay ang pagiging bahagi
ng QRT o quick response team. Kapag may mga fact finding mission, sumasama ako.
Kapag may mga insidente sa kanayunan, kami ang nagpupunta, nag-iimbestiga at
tumutulong sa mga biktima. Sumasama rin ako sa mga cultural performance,
sumasayaw at umaarte. Natural na yata talaga sa mga bakla ang makapal ang mukha.

Bago pa ako maging opisyal ng Katarungan, nagkaroon ng seremonya. Noong una,
kakausapin daw ako. Naglapag sila ng bandila sa harapan ko. Tapo, nagkaroon ng
medyo mahabang pag-aaral tungkol sa Partido. At nang huli, pinasumpa na ako sa
bandilang pula, naging ganap na kasapi na ako ng Communist Party of the Philippines
(CPP).  Naiyak ako, naroon ang pakiramdam na ano ba ang gagawin ko sa loob ng
Partido, walang pag-aalinlangan, mas naroroon ang pagpapalalim ng komitment sa
kilusan.



44

Kuwentong Buhay ng Isang Pambansa-Demokratikong Rebolusyonaryong Bakla

Minsan, may mga underground task din ako. Inuutusan akong bumili ng mga supply,
gadget, cellphone, pagkain, duyan, bag at iba pang kailangan ng mga kasamang NPA sa
itaas. Ako rin ang nagdadala nito, ida-drop ko lang sa isang lugar, tapos, may kukuha
na. May takot at kaba minsan, pero naiisip ko na mas maganda na ito kaysa mamatay
nang walang kalaban-laban. Minsan nga, napakalaki ng bag na dala ko. Ang laman ay
mga duyan, bag, shorts at gadgets. Sa checkpoint ay tinanong ako ng militar, ano raw
ba ang dala ko.  Sabi ko may kasal sa kabilang bayan, tapos ako ang magmemeyk-ap
sa ikakasal. Bubuksan pa sana ni ate ang bag ko, pero sabi ko gown iyon at hindi
puwedeng buksan at mahirap ibalik. Nakalusot naman ako.

Makailang ulit na rin akong sumampa sa kanayunan, hindi lang bilang pamangkin ni
Kumander, kundi bilang kasama. Minsan ay binibisita ko rin si kuya bagaman lie low
siya ngayon dahil sa pagpapakasal niya. Mas naging maganda na rin ang relasyon
namin ngayon, wala na ang dáting tuksuhan. Nag-remold talaga siya. Seryoso na
talaga siya, sa akin pa nga humihingi ng advise tungkol sa buhay at pagkilos. Madalas
din ay kapag anniversary tuwing buwan ng Disyembre, umaakyat ako.

Ang pinakamatagal kong pananatili doon ay tatlong buwan. May takot pa rin lalo na’t
medyo matagal. Kapag bumibisita kasi ako, madali lang, at pakiramdam mo talaga ay
safe ka dahil pinapatawag ka. Pero noong medyo nagtagal ako, talagang
nakakapanibago. Simple lang ang buhay doon, hindi tulad nang nakasanayan natin
dito sa ibaba. Nabubuhay ka doon kahit wala kang pera. Walang halaga ang pera doon.
Kumakain ka ng kahit ano. Madaling araw pa lang, dapat gising ka na. Alas-kuwatro ng
umaga, dapat naka-pack na ang mga gamit mo, tapos alas-singko, mag-eehersisyo.
Magluluto at kakain, tapos babalik na naman sa hall para sa educational discussions o
di kaya’y military training. Ang nakakatuwa kasi, maraming baklang kasama doon,
mga baklang NPA. Nagbabahagi sila ng kanilang buhay at karanasan doon.

Pananatil i ng Pusong Bakla

Sa Katarungan, ako lang ang bakla. Hindi naman sagka ang aking piniling kasarian sa
aking pagganap ng gawain. Tanggap naman nila ako, walang diskriminasyon na
nagaganap. Bagaman may ilang mga paalala, tulad ng hindi pagtatabi ng bakla at
lalaki, o lalaki at babae. Minsan, sinasabi rin sa akin na mag-iingat sa mga nakikilalang
lalaki, may mga insidente na kasing bino-boyfriend ang isang aktibista tapos
kinukuhanan na pala ng mga impormasyon, intel pala. Mayroon akong nagugustuhan,
marami, pero bawal pa talaga ang mag-boyfriend, lalo na kung hindi mo pa talaga
higit na kilala. Gayundin, hindi pa ako nagbababa ng programa, takot kasi ako sa



R.D. Madula

45

rejection. Kung ayaw, huwag na lang. Biro nga ng madreng kasama ko sa Katarungan,
“Don’t fall in love yet.”

Sa ngayon ay wala pa sa isip ko ang bumalik sa pagsali sa mga pageant, ito ay dahil
sa tingin ko, hindi pa ulit handa ang ganda ko para sa ganoong klaseng kompetisyon.
Bagaman, sa huling papel na ginampanan ko sa isang pangkulturang pagtatanghal,
beauty queen ako. Ang reyna ng masa.

PAGLALAGOM

Mahigit apat na dekada na ang nakalilipas simula nang muling itatag ang Communist
Party of the Philippines (CPP). Hindi maikakailang iba na ang panahon ngayon. May
mga tanong tungkol sa pangangailangan ng mga pambansang kilusan ng iba’t ibang
sektor sa ating lipunan. Uso pa ba ang pakikibaka sa kasalukuyan? May pangangailangan
pa ba upang maghimagsik, kumilos at magrebolusyon? Paano nga ba tuluyang
makakamit ang tunay na kalayaan?

Ang pambansa-demokratikong rebolusyon ay isang larangan sa ating lipunan na
patuloy na pinalalawak ng iba’t ibang sektor sa ating lipunan, pangunahin na ang
sektor ng mga manggagawa, magsasaka, kababaihan, at kabataan. Nariyan din ang mga
lihim na organisasyon sa ilalim ng National Democratic Front of the Philippines
(NDFP) tulad ng ARMAS para sa mga artista at manggagawang pangkultura, ang
KAGUMA para sa mga guro, mayroon din para sa mga relihiyosong tao, sa empleyado
sa mga opisina ng gobyerno, ng mga etnolingguwistikong grupo, mga propesyonal,
doktor, at iba pang manggagawa sa kalusugan, at iba pang grupo.

Sa loob ng mahigit apat na dekada mula nang muling itatag ang Communist Party of
the Philippines (CPP) ay nasaksihan kung paanong unti-unting napansin ng Partido
ang pagkilala sa seksuwalidad at kasarian bilang isa sa mahahalagang aspekto ng
pagiging rebolusyonaryo. Ang kasiglahan ng pag-oorganisa ng kilusang kababaihan
sa ilalim ng lihim na grupong MAKIBAKA ay manipestasyon ng kahalagahan ng
pagbuo ng grupong pangkababaihan sa loob ng Partido. Sa kabila nito’y binibigyan pa
rin ng diin ng Partido ang pangunahing nagbubuklod sa sektor ng kababaihan sa
larangan ng rebolusyon, at ito ay ang paglaban sa imperyalismo, burukrata-
kapitalismo, at piyudalismo. Ang mga babae ay hindi lamang pinagbubuklod ng
kanilang pagkababae o ng diskriminasyon na kanilang nararanasan bilang mga babae,
kundi ng kanilang nararanasang kawalan ng katarungan, kahirapan, at pagsasamantala
bilang babaeng manggagawa, babaeng magsasaka o manggagawang bukid, babaeng
api sa isang malakolonyal at malapiyudal na sistema ng ating lipunan.



46

Kuwentong Buhay ng Isang Pambansa-Demokratikong Rebolusyonaryong Bakla

Ang pag-akda ng dokumentong On Relation Between the Sexes (ORS) noong dekada
’70 at pagpapatupad nito noong 1983 ay isang hakbang para mapangalagaan ang
karapatan ng mga babae sa loob ng kilusan bukod sa paglilinaw ng mga alituntunin
ng Partido tungkol sa pakikipagrelasyon, pag-aasawa, at pakikipaghiwalay. Bukod
dito’y nanguna rin ang Partido sa pagbuo ng mga alyansa at talakayang nakabatay sa
isyu ng kalagayan at karapatan ng mga kababaihan.

Ayon kay Ka Salud, noon pa man ay may mga bakla nang miyembro ng kilusan
bagaman marami sa kanila ay masasabing hindi lantad. Pero para kay Ka Lino, mayroon
na ring mga kasamang baklang lantad noon na nasa pangkultura. Lantad man o hindi,
hindi maitatangging ang pagkakaroon ng mga kaso ng sexual opportunism (SO) ay
bunsod ng walang direktang pagkilala sa mga bakla sa kilusan, ang kawalan nila ng
karapatang magpahayag ng pagkagusto sa mga kasamang lalaki ay nagreresulta sa
mga aktong hindi kanais-nais.

Ang paglalabas ng rebisyon sa mga alituntunin sa panliligaw at pag-aasawa sa loob
ng Partido ay maituturing na isang abanteng hakbang sa kilusan. Sa ating lipunan,
laging sinasabing ang ating pagiging bansang Katoliko ay ang siyang dahilan kung
bakit hindi magiging katanggap-tanggap ang pagpapakasal ng kapuwa kasarian. Maging
ang pakikipagrelasyon at pakikipagtalik ay mariing kinokondena ng Simbahan. Kahit
pa ang pagsasama ng dalawang taong pareho ang kasarian, bilang mag-asawa ay hindi
kinikilala sa ating lipunan. Dahil sa karagdagang probisyon sa paglalapat ng mga
alituntunin ng Partido sa mga relasyon sa kapuwa kasarian ay nagpapakita ng pantay
na pagturing sa mga bakla at lesbiyanang kasama, sa mga kasamang may piniling
kasarian.

Masasabing ang espasyo ng mga bakla sa rebolusyong Filipino ay tulad din ng
espasyong taglay ng mga kasamang lalaki at babae, matanda at kabataan. Sa mga
larangang kinikilusan ng mga rebolusyonaryong babae at lalaki, mula sa
organisasyonal, politikal, at ideolohiko, sa pagpropropaganda, sa pagbibigay ng mga
pag-aaral, sa pagbuo ng mga alyansa, pagsusulong ng mga kampanya, at paghuhukbo
ay may espasyo ang mga bakla, may kalayaan silang kumilos at gumanap ng mga
gawain sa espasyong ito.

Samantala, masasabing mayroong espasyong bakla sa pambansa-demokratikong
rebolusyon. Kung ang mga babae at lalaking rebolusyonaryo ay may karapatang
magbaba at babaan ng programa ng panliligaw, magkaroon ng relasyon, at makapag-
asawa, may pantay ding mga karapatan ang mga bakla. Bagaman may diskriminasyon
pa ring nararanasan ang mga kasamang bakla, inaasahang ang mga baklang kasama na
rin ang mangunguna sa pakikipagtunggali dito. Ang pagpapalawak na ito ng espasyong



R.D. Madula

47

bakla ay pangunahing tungkulin mismo ng mga kasamang bakla. Ang Partido ay lagi
namang bukas sa pagkilala sa mga kontradiksyon sa loob nito, lagi itong bukas sa
pakikipagtunggali. Ang pagtanggap at pagkilala sa mga kasamang bakla ay malinaw
nang ipinahayag ng Partido, ngunit bago ito mapagtagumpayan, mahalagang kilalanin
at tanggapin din mismo ng mga kasamang bakla ang kanilang tunay na pagkatao at
tunay na seksuwalidad, ang kanilang pagiging bakla.

PASASALAMAT

Naisakatuparan ang pananaliksik na ito sa tulong ng New PhD Grant ng University
Research and Coordination Off ice (URCO) ng De La Salle University–Manila.

SANGGUNIAN

Abinales, Patricio. Love, Sex, and the Filipino Communist or Hinggil sa Pagpipigil sa
Panggigigil, Pasig City: Anvil Publishing, 2004. Print.

Alburo, Kaira Zoe. “Brothers, Lovers and Revolution: Negotiating Military, Masculinity and
Homosexual Identity in a Revolutionary Movement in the Philippines.” Asia Pacific
Social Science Review 11.2 (2011): 27-42. Print.

Aquino, Clemen. “Pagbabahagi ng Kwentong Buhay: Isang Panimulang Pagtingin.” Gender
Sensitive and Feminist Methodologies, Manila. 1999. Print.

Batayang Kurso ng Partido. Pambansang Kagawaran sa Organisasyon, Partido Komunista
ng Pilipinas, Quezon City. 2000. Print.

Betsky, Aaron. Queer Spaces: Architecture and Same-Sex Desire. New York: William Morrow
and Co. 1997. Print.

Guerrero, Amado. Lipunan at Rebolusyong Pilipino. Manila. Aklat ng Bayan Publishing Inc.
[reprint] 2009. Print.

Javier, Roberto Jr. Pangpamamaraang Kaangkinan ng Pakikipagkwentuhan.” Quezon City:
Pambansang Samahan sa Sikolohiyang Pilipino, 2005. Print.

Kasama: A Collection of Photographs of New People’s Army of the Philippines. International
Concerns for the People’s Struggles. (ICPS) Southern Tagalog, 1987. Print.

Madula, Rowell D. The National Guilder. Official Publication of the College Editors Guild of the
Philippines 73.1 (May 2005). Manila: MJC Publishing. Print.

Ofreneo, Rosalinda Pineda. Tinig at Kapangyarihan: Mga Kwentong Buhay ng Kababaihang
Manggagawa sa Bahay. Quezon City: U of the Philippines P, 1999. Print.



48

Kuwentong Buhay ng Isang Pambansa-Demokratikong Rebolusyonaryong Bakla

Pulang Mandirigma: Images of New People’s Army. Partido Komunista ng Pilipinas, 2004. Print.

Sison, Jose Maria, with Rainier Werning, The Philippine Revolution: The Leader’s View. United
States: Crane Russak, 1994. Print.

The Philippines: Acceptance of Gays in the Military does not Mean Equality (Yet). Outright Action
International. Web. <https://www.outrightinternational.org/print/content/philippines-
acceptance-gays-military-does-not-mean-equality-yet>

INTERBYU

Ka  KC. Personal na Interbyu. 25-26 Hunyo 2013.

---. Personal na Interbyu. 4 Agosto 2014.

---. Email. 12 Setyembre 2014.

Ka Lino. Personal na Interbyu. 4 Marso 2012.

Ka Salud. Personal na Interbyu. 18 Pebrero 2012.

Si Rowell D. Madula  <rmadula@gmail .com> ay nagtapos ng kursong BS
Management Major in Legal Management sa Pamantasang Ateneo de Manila, MA
Araling Pilipinas (may mataas na karangalan) at Ph.D. Araling Pilipinas (ginawaran
ng Outstanding Dissertation) sa Pamantasang De La Salle. Naging Ingat-yaman ng
Matanglawin, ang opisyal na magasing Filipino ng mga estudyante ng Ateneo.
Dalawang beses naging pangkalahatang kalihim ng College Editors Guild of the
Philippines (CEGP). Naging ko-awtor ng mga librong Ekonomiks sa Filipino na
inilathala ng IBON Foundation at ng librong To write is to Choose: Ang Kasaysayan
ng College Editors Guild of the Philippines 1931-1972.  Nagturo ng mga kurso sa Wika,
Panitikan, at Kasaysayan sa Ateneo, Miriam College at Assumption College. Siya ay
kasalukuyang Associate Professor at Pangalawang Tagapangulo ng Departamento
ng Filipino ng Pamantasang De La Salle.  Siya ang Tagapamahalang Editor ng MALAY,
isang internasyunal na jornal sa Araling Pilipinas.  Siya ang Tagapangulo ng Alliance
of Concerned Teachers – Private Schools at isa mga convenors ng TANGGOL WIKA
(Alyansa ng mga Tagapagtanggol ng Wikang Filipino).


