









































95 - 124Plaridel • Vol. 14 No. 1 • January - June 2017

Kaloka, Keri, Bongga: Pakahulugan 
at Pahiwatig ng Gay Language sa 
mga Piling Pelikula ni Vice Ganda 
Generoso Pamittan, Jr., Chari Amado, Victoria Amante, and
Feorillo P.A. Demeterio III

Using the framework of Pragmatics and Grice’s (2012) cooperative principle and conversational maxims, 
this paper dissects the gay language’s contextual meanings, and effects on narrative and characterization 
as used in Vice Ganda’s selected hit films. This paper also scrutinizes the socio-cultural-political implications 
of the use of gay language as manifested in the role and image of the gay-language-speaking characters 
and how these might actually reflect empowerment and/or oppression of gays in a heteronormative 
society. Analyses indicate that while the use of gay language may not be indicative of gays’ social class 
or status, it reflects the experience, culture and discipline in which the gay takes part. Further, while Vice 
Ganda’s brand of humor and personality are still apparent and that gay language was used to induce 
laughter, it cannot be denied that, amidst society’s minoritization of gays, there are deeper underlying 
meanings and significance for such use of gay language.

Keywords: Gay Language, Vice Ganda, Gay Image, Humor, Gay Character

Abstrak: 
Gamit ang balangkas ng pragmatics at ng cooperative principle at 
conversational maxims ni Grice (2012), hinimay ng papel ang kontekstuwal 
na kahulugan at epekto sa naratibo at karakterisasyon ng gay language 
na ginamit sa mga piling pelikula ni Vice Ganda. Siniyasat din ng papel 
ang sosyo-kultural-politikal na implikasyon ng gay language na nahayag 
sa gampanin at imahen ng baklang nagsasalita ng gay language, at kung 
paano nito nasasalamin ang tunay na katayuan at kalalagyan ng bakla 
sa heteronormatibong lipunan. Lumitaw sa pagsusuri na hindi man 
naipapahiwatig ang uri o estado sa lipunan ng mga bakla sa paggamit 
ng gay language, nasasalamin nito ang karanasan, kultura, at larangang 
kinabibilangan ng bakla. Bukod dito, litaw man ang tatak ng humor at 
personalidad ni Vice Ganda at kadalasan mang nasa modo ng pagpapatawa 
ang paggamit ng gay language, hindi maitatanggi na may higit na malalim 
na kahulugan at kabuluhan ang lengguwahe sa gitna ng pagsasantabi sa mga 
bakla ng lipunan. 



96 Demeterio, et al. • Kaloka, Keri Bongga

Introduksiyon
Sa pagtagos ng “gay language” sa Filipinong kulturang popular, karaniwan 
na ang mga salita tulad ng kaloka, keri, bongga, jowa, charot, chika, atbp., 
bilang ekspresyon ng ilang baklang personalidad at karakter sa telebisyon 
at pelikula. Maging sa mga post at komento sa Facebook, Instagram, at 
Twitter, madalas na ang paggamit ng gay language hindi lamang ng mga 
bakla kundi minsan pati na ng mga heteroseksuwal. Unti-unti na din itong 
tumagos sa tahanan, paaralan, at sa iba pang espasyo kung saan ang gay 
language ay sinasambit tila bilang lehitimong bahagi ng wikang Filipino. 
Ngunit maaaring sa nakararami, ang gay language ay isa lamang nakatutuwa 
at naiibang mga salita, kaya mainam na bigyan ng kritikal na sipat ang gay 
language na umiinog higit bilang simpleng ekspresyon kundi bilang isang 
sabkultural na lengguwahe na mas malalim ang kahulugan at kabuluhan.

Sa ganitong konteksto, nilalayon ng papel ang makapag-ambag sa mga 
pag-aaral tungkol sa gay language sa Filipinong kulturang popular. Nakatutok 
ang pagsusuri sa (1) pakahulugan ng gay language sa mga piling pelikula 
ni Vice Ganda, kung bakit at kung paano ito ginamit, at kung epektibo ba 
ang paggamit nito; at (2) sosyo-kultural at politikal na implikasyon ng gay 
language na nahayag sa gampanin, papel, at imahen ng baklang karakter na 
nagsasalita ng gay language sa pelikula, at paano nito nasasalamin ang tunay 
na katayuan at kalagayan ng mga bakla sa isang lipunang likas na patriyarkal 
at pinaghaharian ng heteronormatibong pamantayan. 

Ang Gay language
Para sa silbi ng papel na ito, ang gay language ay tumutukoy sa pekulyar 
na ekspresyon ng mga Filipinong bakla sa Pilipinas at kung saan man. Sa 
paglalarawan ng mga kilalang iskolar ng literaturang pambakla, ang gay 
language ay walang tigil na umuusbong, yumayabong, pabago-bago ang anyo 
at kahulugan. Sa deskripsiyon ng batikang manunulat at kritikong si Danton 
Remoto, ito ay patuloy na sumisibol, umuusbong, at nagbabago (binanggit 
sa Casabal, 2008). Samantalang para sa Filipino-Amerikanong kritikong si 
Martin Manalansan (2006), ito ay kodigo na batbat ng magkakasalungat 
na elemento kabilang na ang mobilidad, kosmopolitanismo, pag-uugat 
at pagbalik-tanaw (sariling salin, p. 48). Samakatwid, ang gay language ay 
parang isang likidong patuloy ang pagdaloy at paiba-iba ng hugis; ito ay 
pleksibol; susong-susong ang kahulugan; at minsan ay may pagkamalabo. 
Ang mga katangiang ito ng gay language ay mababakas sa di mabilang na 
termino na naimbento bilang mutasyon ng salitang bakla: “sward,” “jokla,” 
“joklita,” “baklita,” “baklush,” “baklushi,” “bading,” “badekwa,” “beklush,” “beki” 
at marapang iba. Gayundin ng misong lengguwahe ng bakla: “swardspeak,” 
“baklese,” “dingga,” “gayspeak,” “gay language 101,” at “bekimon 101,” o 
“bekimon.”



97Plaridel • Vol. 14 No. 1 • January - June 2017

Likas na malikot at malikhain ang paggamit ng gay language depende 
sa kung ano ang dahilan at konteksto. Halimbawa, ang salitang kalye na 
bongga na pinasikat marahil ng kanta ng bandang Hotdog noong 1970’s 
at ng pelikula na pinagbidahan ni Nora Aunor noong 1980’s na parehong 
may titulong Bongga Ka Day ay muling nabuhay bilang ekspresyon ng mga 
baklang karakter at personalidad sa telebisyon at pelikula. Iba’t iba ang 
pakahulugan ng salitang bongga kung gagamitin ito sa paglalarawan. Sa 
konteksto ng isang pista: bonggang (masarap, labis-labis) handa; bonggang 
(mayaman, maimpluwensiya) hermana mayor; bonggang (mahusay, 
maganda ang kostyum at mga itsura) mga kalahok; bonggang (organisado, 
nakakaaliw) mga palabas; at bonggang (magarbo, ginastusan) ayos ng 
simbahan, at marami pang iba.

Ang kahulugan ng matunog na pangalan ay naaayon sa kasalukuyang 
pangyayari. Sa konteksto ng Miss Universe, na pinakaaabangan kada taon 
ng marami sa mga Filipinong bakla: ang ibig sabihin ng “na-Janine Tugonon” 
ay ipinagpalit sa ibang kasintahan na may koneksiyon sa paghihiwalay ni 
Tugonon at ng kaniyang hindi taga-showbiz na kasintahan pagkaraang-
pagkaraang mapili siya bilang First Runner-Up sa Miss Universe 2012; 
ang “na-Venuz Raj” ay nangangahulugang nahirapan sa pagsagot ng isang 
tanong na may kinalaman sa nakalilitong pinal na tanong na tinugon ni Raj 
noong Miss Universe 2010; ang ibig sabihin ng “mag-ala-Pia Wurtzbach” 
ay huwag basta sumuko na ang konteksto ay ang tatlong beses na pagsali ni 
Wurtzbach sa Bb. Pilipinas bago siya mahirang na Miss Universe 2015; at 
ang “ma-Ms. Columbia” ay masilat, maunsiyami na ang tinutukoy ay ang 1st 
runner up ni Wurtzbach na si Ariadna Gutierrez.

Sa pagtugon sa isang bagay o ideya, samot-sari din ang anyo ng salita: 
Kapag sang-ayon, maaaring gamitin ang “plang,” “plangak,” “planguk,” 
“palanggana,” “palangganita,” “palangganang butas,” “plantsa;” samantalang 
kung di sang-ayon, maaaring tumugon ng “wa ko feel,” “di ko bet,” “wit,” 
“wititit,” “witchels,” “witchikels,” “wa-i,” “Norway,” at iba pa.

Pinunto sa mga pag-aaral tungkol sa kulturang bakla nina Neil Garcia 
(2008) at Manalansan (2006) na ang gay language ay isang uri ng pagpiglas, 
emansipasyon, at depensang mekanismo laban sa restriktibo, konserbatibo, 
at mapang-aping ideolohiya sa lipunan. Ang paggamit ng gay language ay 
isang taktika ng mga bakla upang ilihim ang kahulugan ng pinag-uusapan 
lalo na kung ang pinatutungkulan ng komento ay kaharap sa isang umpukan. 
Kadalasan, ang gay language ay isang distinctive mark ng pagiging bakla 
kaya ang pagkabihasa sa pagsasalita at pag-intindi nito ay natural tulad ng 
pagkakaroon ng tinatawag na “gaydar” o  ang kakayahang maamoy kung 
ang isang kaharap ay bakla. Gaya ng paggamit ng Ilokano o Kapampangan 
kapag nakikipag-usap sa tao na nagmula sa parehong probinsiya, ang gay 
language ay isang umiinog na bernakular na ginagamit ng bakla upang 



98 Demeterio, et al. • Kaloka, Keri Bongga

makipag-ugnayan at maikabit ang sarili at pagkatao sa kapuwa bakla. Ayon 
kay Garcia (2008), “…ang ibang alalahanin na tila tinutugunan ng swardspeak 
ay identidad, pagbuo ng komunidad, at ang pagladlad ng isang (lalaki) na sa 
tingin ng isang nagsasalita ng sward ay kabilang sa tribu…kamiyembro ng 
federasyon, kabaro, kafatid sa pananampalataya” (sariling salin, p. 109).

Bukod sa silbi ng gay language bilang isang cipher, mistula din itong 
“magic wand” na iwinawasiwas ng mga bakla upang marahuyo at mahalina 
ang mga heteroseksuwal na lubos na natutuwa sa paggamit ng bakla ng gay 
language upang magpatawa, pagaangin ang mabigat na usapan at palamigin 
ang maiinit na sitwasyon; na kadalasan ay pamamaraan ng mga bakla upang 
maging katanggap-tanggap sa mga heteroseksuwal na kung susuriin ay 
isang uri ng double standard.

Kalaunan, naging higit na pamilyar ang mas nakararaming 
heteroseksuwal sa gay language sanhi ng patuloy na eksposyur dito: mula sa 
mga bakla at ilang heteroseksuwal na gumagamit ng gay language (sa opisina, 
paaralan, sa komunidad, sa mga bahay-libangan); at higit sa kulturang 
popular kung saan palasak ang gay language. Ipinunto ng lingguwistang si 
Norberto Casabal (2008) na lumawig ang gay language mula sa pagiging 
eksklusibo sa sabkultura ng bakla palabas sa pagiging diyalekto ng mas 
malawak na lipunan at dagdag pa dito ang “faggotization” ng telebisyon na 
siyang naging daan upang makapasok muli ang mga bakla sa prinsipal na 
agos ng kultura. Hindi maitatanggi na nagsilbing daan ang midya, upang 
magkamit ng kasikatan at impluwensiya ang ilang mga baklang personalidad 
na bukas at hayag tungkol sa kanilang piniling kasarian at pagkatao at 
malayang ginagamit ang gay language sa kanilang pananalita at ekspresyon; 
at isa na rito si Vice Ganda.

Si Vice Ganda
Si Jose Marie Viceral, na mas kilala sa pangalang Vice Ganda, ay isang hayag 
na bakla na komedyante, host, recording artist, performer, at maituturing 
na isa sa mga pinakamaimpluwensiya at pinakakumikitang personalidad ng 
Filipinong kulturang popular. Mula sa pagiging stand-up comedian sa mga 
comedy bar sa Metro Manila tulad ng Punchline at Laffline at pagganap 
bilang suporta sa ilang palabas sa telebisyon, nagsimula ang pamamayagpag 
ni Vice Ganda ng maging regular na hurado/host ng It’s Show Time sa 
ABS-CBN. Ang kaniyang husay sa biglaang pag-isip at pagbato ng mga 
punchline ayon sa nagaganap at sa sitwasyon ang kaniyang naging tatak 
bilang komedyante, at nagbigay sa kaniya ng malakas na appeal sa masang 
Filipino. Kaya kabi-kabila ang kaniyang mga proyekto sa telebisyon, pelikula, 
patalastas, at konsiyerto sa loob at labas ng bansa. Ang pulutong ng kaniyang 
“followers” sa Facebook (higit 13 milyon), Instagram (higit 2 milyon) at sa 
Twitter (halos 6 milyon) ang kongkretong patunay ng kaniyang hatak at 



99Plaridel • Vol. 14 No. 1 • January - June 2017

popularidad na maaring sanhi kung bakit malakas ang ratings ng kaniyang 
mga TV show, nangunguna sa takilya ang kaniyang mga pelikula, at naging 
viral ang ilan sa kaniyang mga dance craze at phenomenal expression.

Isang pagiging natatangi ni Vice Ganda ay ang pagbidahan ang lima 
sa sampung pinakamataas ang kinita sa kasaysayan ng pelikulang Filipino 
(Zafra, 2016): Batay sa artikulong Super Parental Guardians’ now PH’s 
Highest Grossing Film na ipinost sa news.abs.cbn.com noong Disyembre 
29, 2016, kumita ang Beauty and the Bestie ng Php 526M. Mula naman 
sa artikulong Beauty and the Bestie Breaks A Second Chance PH Record 
na ipinost sa news.abs-cbn.com noong Enero 13, 2016, ang The Amazing 
Praybeyt Benjamin ay kumita ng P456M, ang Girl, Boy, Bakla, Tomboy ng 
P436M, ang Sisterakas ng Php393M (ikaanim), at ang The Unkabogablye 
Praybeyt Benjamin ng Php331.6M (ikasampu) (Dumawal, 2014). Pinasikat 
din ni Vice Ganda ang 15 na “dance craze” na viral sa social media, gaya ng 
“Gwiyomi,” “Whoopsira Kiri,” “Wobble Wooble Dance,” “Open the Door;” at 
tumatak ang mga “phenomenal expression,” tulad ng “ansaveh,” “karakaraka,” 
“push mo yan,” “boom panes,” at “unkabogable.”

Bunsod ng malakas na hatak at impluwensiya sa masa, ang mga salitang 
hinahango at pinapauso ni Vice Ganda ay nagiging bahagi din ng pang-araw-
araw na ekspresyon ng marami niyang tagapagtangkilik kaya mas malawak 
ang pagtagos ng mga salitang ito. At dahil ang mga salita ay karaniwang 
ginagamit ni Vice Ganda sa pagpapatawa (punchlines) ay maaaring maging 
disimulado ang pakahulugan ng mga tumatangkilik nito. Ngunit kung 
pagmumunihan ang mga pagtalakay nila Garcia (2008) at Manalansan 
(2006), mahihinuha na mas malalim ang kabuluhan at kahulugan ng gay 
language na nais palutangin sa papel na ito. Hindi ito dapat tingnan bilang 
isang porma lamang ng humor o sarkastikong linya dahil mayroon itong 
epekto sa mga tagasunod niya at tagapanood ng likhang Filipino. Bilang 
isang umuusbong na icon ng kulturang popular, marapat na suriin ang mga 
baklang karakter na ginampanan ni Vice Ganda na maaaring natatabunan 
o natatakpan ng imahen ni Vice Ganda bilang isang “komedyante” kaya 
hindi lubos na sineseryoso ang mga pagganap; kritikal itong talakayin sa 
akademikong pamamaraan upang mapalutang kung paano sa likod ng 
pagpapatawa ng mga karakter gamit ang gay language, masasalamin ang 
ilang mga kontradiksiyon at kolusyon sa lipunang ginagalawan. 

Ang apat sa pinakakumitang pelikula ni Vice Ganda mula 2012 
hanggang 2015: ang The Beauty and the Bestie (2015), The Amazing Praybeyt 
Benjamin (2014), Girl, Boy, Bakla, Tomboy (2013), at Sisterakas (2012) ang 
susuriin sa pag-aaral na ito sapagkat ang tinabo ng mga nasabing pelikula 
ay hudyat na naging malawak ang saklaw ng “audience patronage” ng mga 
ito, samakatwid, maraming manonood ang naabot ng gay language at ng 
mga baklang karakter sa pelikula kaya mainam na siyasatin ang mga ito. 



100 Demeterio, et al. • Kaloka, Keri Bongga

Hindi na isinama ang Unkabogablye Praybeyt Benjamin na “prequel” ng The 
Amazing Praybeyt Benjamin sapagkat pareho din ang baklang karakter na 
ginampanan ni Vice Ganda dito.

Balangkas ng Pagsusuri
Gagamitin ang pragmatics sa pagsusuri ng kahulugan batay sa konteksto. 
Ayon sa Ingles na sikolingguwistang si Stephen Levinson (1983), ang 
pragmatics ay pag-aaral ng ugnayan sa pagitan ng wika at kontekstong 
pumapalibot sa anyo nito; ang pag-aaral ay nakatakda sa mga semantiko at di-
semantikong katangian ng pumapalibot sa wika kaya mahalaga ang aspekto 
ng konteksto. Mula sa librong Pragmatics ni George Yule (1996), sinabing 
may apat na paksang binigyang pokus ang pragmatics: una, ang pagsusuri 
ng pakahulugan ng “speaker” at kung paano ito binigyang kahulugan 
ng “listener;” ikalawa, ang pagbibigay ng interpretasyon sa wika batay sa 
kontekstong kinapapalooban nang ginamit ito at kung paano nakaaapekto 
ang konteksto sa mga sinabi; ikatlo, ang pag-aaral kung paano nakabuo 
ng hinuha ang listener upang makabuo ng interpretasyon at dumating sa 
nilalayong kahulugan ng speaker; at ikaapat, ang pagsipat sa konseptuwal 
at pisikal na distansiya sa pagitan ng speaker at listener na nakaaapekto sa 
pagpapasiya ng speaker kung ano dapat ang kaniyang sasabihin. Ang apat na 
pokus ng pragmatics ayon kay Yule ang ilalapat sa mga eksenang gumamit 
ng gay language upang suriin kung papaano nakaaapekto ang konteksto ng 
eksena sa kahulugan ng gay language. Bubusisiin ang eksena ayon sa mga 
kalahok sa pag-uusap, ano ang kalooban (mood) ng eksena at ng karakter na 
nagsalita, at ano ang setting o lugar ng pag-uusap. 

Ilalapat din ang balangkas ng “cooperative principle” at “conversational 
maxims” ng Ingles na dalubhasa sa pilosopiya ng wika na si Herbert 
Paul Grice (2012). Ayon kina Archer, Aijmer, & Wichmann (2012), ang 
cooperative principle ni Grice ay gabay na inaasahang sundin ng mga 
kalahok sa isang pag-uusap; mahalagang magbigay ng kontribusyon sa isang 
pag-uusap ang kalahok at ibigay niya kung ano kailangan sa diskusyon batay 
sa direksiyon, layunin, at antas ng kaniyang pakikibahagi dito. Alinsunod 
sa cooperative principle, nagbalangkas ng conversational maxims, na apat 
na kategoryang tumutukoy sa katangian ng sinasabi o pagsasalita ng isang 
kalahok sa pag-uusap: ang “quality,” “quantity,” “relation,” at “manner.” 
Mainam ang mga ito upang makamit ang resultang nais mula sa isang pag-
uusap. Ang quality ay ang pagsasabi ng impormasyong totoo. Hindi dapat 
magbahagi ang nagsasalita ng impormasyong pinaniniwalaan niyang hindi 
tama. Tinutukoy naman ng quantity ang dami ng impormasyong ibinibigay 
ng nagsasalita. Kailangang ang kontribusyon ng nagsasalita ay informatib 
ngunit hindi sobra sa hinihingi ng pag-uusap na kaniyang kinabibilangan. 
Sa relation pumapasok ang kaugnayan ng sinasabi sa paksa ng pag-uusap. 



101Plaridel • Vol. 14 No. 1 • January - June 2017

Mahalagang ang mga sinasabi ay konektado sa diskusyong nagaganap. 
Ang manner naman ay ang paraan ng pagsasalita ng kalahok sa pag-uusap. 
Dapat ay malinaw ang kaniyang pagkakasabi at hindi paulit-ulit. Kapag may 
sinabi ang isang tao, may kahulugan ang salitang kaniyang sinasabi na hindi 
nakalutang o nanggaling sa mga nabanggit na salita; ito ay tinatawag sa 
pragmatics na “inference” at tinukoy naman ni Grice na “implicature.” Ang 
ipinapahiwatig ng mga salita (implicated meaning) ay laging naiiba sa literal 
na ibig sabihin ng mga sinasabi (what the speaker says). Kapag nagsalita ang 
isang tao, hindi lamang isang mensahe ang maaaring makuha ng nakikinig 
dahil kadalasan ay may ibang ipinapahiwatig ang sinasabi ng nagsasalita. 
Ang implicature ang kahulugan na maaaring mabuo ng isang nakikinig 
mula sa paraan ng pagkakasabi at mismong sinabi ng kaniyang kausap.

Gamit ang pragmatics at maxims of conversations, susuriin ang gay 
language na bibitawan ng karakter ni Vice Ganda sa apat na pelikula. 
Magkakaroon ng tatlong talahanayan ang bawat pelikula: (1) ang linya 
kung saan nasambit ang gay language; (2) ang pakahulugan ng gay language 
at paliwanag ayon sa konteksto; at (3) pagsusuri sa gay language ayon sa 
maxims ni Grice (2012). 

Pagsusuri
Sisterakas (ABS-CBN Film Productions, Inc., Viva Films ,at Deramas, 2012)
Ang pelikula ay tungkol sa paghihiganti ni Bernardo/Bernice (Vice Ganda) 
kay Bernadette (Ai-Ai Delas Alas) na kaniyang kapatid sa ama. Uminog ang 
istorya sa paglalaban ng clothing line ni Bernice at ng isang clothing line 
ni Roxanne (Kris Aquino) na siyang namirata kay Bernadette. Sa huli ay 
nagkaayos ang tatlong karakter at bumuo ng isang clothing line na tinatawag 
nilang Sisterakas. 

Table 1: Pagsusuri sa gay language ni Vice Ganda mula sa Sisterakas.

Gay language
Kahulugan ng Gay language 

ayon sa Konteksto
Pagsusuri ng Quality, Quantity, 

Relation, at Manner

1. “Isinusumpa ko, 
paghihigantihan 
ko kayong lahat… 
magiging masikap 
ako… magiging 
mayaman ako… 
magiging bongga 
ako. Hahanapin ko 
kayo, ipapalasap ko 
sa inyo ang batas ng 
isang api.” (ABS-CBN 
Film Productions, Inc., 
Viva Films, at Deramas, 
2012)

Matagumpay: Ang linya ay sinambit 
bilang tanda ng paghihiganti ng 
walang laban na batang si Bernardo 
matapos ipagtabuyan kasama ng 
kaniyang inang nawalan ng malay 
sanhi ng pagkahulog sa hagdan. 
Upang makabawi, isinumpa niya sa 
sarili na siya ay magiging masikap, 
mayaman, at matagumpay

Sapagkat sinambit ni Bernardo 
ang linya sa kaniyang sarili, ang 
pagkasabi ng bongga bilang parte 
ng linya ay totoo at sapat lamang 
sa nais ipakahulugan. Nakatulong 
ang salita sa progresyon ng poot at 
kagustuhang maghiganti ng batang 
si Bernardo. Malinaw ang pagkasabi 
bagaman maaaring di masyadong 
malinaw para sa mga manonood 
ang pakahulugan sapagkat bukas sa 
iba pang kahulugan ang salita tulad 
ng “maganda” at “glamoroso.”



102 Demeterio, et al. • Kaloka, Keri Bongga

Gay language
Kahulugan ng Gay language 

ayon sa Konteksto
Pagsusuri ng Quality, Quantity, 

Relation, at Manner

2. “Papuntahin mo 
siya dito. Ngayon din. 
Bilisan mo. ’Wag ka na 
magpa-tumpiktumpik 
pa. Kara-karaka.” 
(ABS-CBN Film 
Productions, Inc., Viva 
Films, at Deramas, 
2012)

Madali/Bilisan: Sinambit ni Bernice 
ang linya nang malaman niya na 
ang kapatid na si Bernadette na 
matagal na niyang hinahanap ay 
nag-apply sa kaniyang kompanya. 
May tono ng pagmamadali ang 
pagkasambit ng linya sapagkat sa 
wakas ay maisasakatuparan na niya 
ang paghihiganti niya. 

Totoo ang pakahulugan sa kara-
karaka ngunit kalabisan na ang 
salitang ito sapagkat naulit lamang 
ang kahulugan ng mga naunang 
salita. Malinaw sa kapuwa karakter 
sa eksena ang kahulugan ng salita 
sapagkat agad siyang tumalima 
sa utos. Kung may kinalaman man 
ito sa eksena ay ang pag-build ng 
posibleng punchline para magdulot 
ng katatawanan sa manonood.

3. “Hay naku, ’yang 
mga ’yan, lahat ’yan 
mapapanganga ’pag 
nakita nilang lahat 
ang mga designs 
natin.” (ABS-CBN Film 
Productions, Inc., Viva 
Films, at Deramas, 
2012)

Walang masasabi: Ang linya 
ay nasambit ni Bernice bilang  
pagmamalaki sa ganda ng disenyo 
ng mga damit na isusuot ng 
kanilang mga modelo sa fashion 
week at dahil sa ganda ay malamang 
ay walang masabi ang kanilang 
katunggali kaya mapapanganga na 
lamang.

Sinsero ang salitang 
mapapanganga at marapat itong 
maging parte ng linya. Malinaw 
ang pagkakasambit; maaari itong 
mabasa bilang “walang masabi” dahil 
marahil sa pagkahanga. Kailangan 
ang salita upang maipahayag 
ng karakter ang pagmamalaki sa 
kanilang mga disenyo sa gitna ng 
tunggalian.

4. “…alin ang 
magharot? 
Namomroblema na 
nga ako sa negosyo 
ko, maghaharot pa 
ako!” (ABS-CBN Film 
Productions, Inc., Viva 
Films, at Deramas, 
2012)

Manlalalaki: Nabanggit ito ni 
Bernice ng may pagkairita matapos 
siyang dalhin ng kanyang staff sa 
isang gay bar upang makapag-
relax sana mula sa problemang 
kinakaharap nito sa kaniyang 
kompanya.

Mas malapit ang makipaglandian 
bilang kahulugan ng maghaharot 
na ginamit upang palamlamin o 
itago ang nais ipakahulugan na 
manlalalaki na hindi akma sa mga 
batang manonood. Kailangan ang 
salita sa linya at eksena upang 
maiparating ni Bernice ang kaniyang 
pagkairita sa kapuwa karakter 
ng hindi bastos ang dating sa 
manonood.

5. “…ansaveh?! 
Anong amalayer ang 
pinagsasabi mo? 
Anong problema 
mo?” (ABS-CBN Film 
Productions, Inc., Viva 
Films, at Deramas, 
2012)

Anong Sabi: Naisingit ni Bernice 
ang salita sa gitna ng sagutan 
at sumbatan nila ng kapatid sa 
amang si Bernadette. Pinipilit ni 
Bernice na bumalik na si Bernadette 
sa kompanya niya ngunit ayaw 
pumayag ni Bernadette.

Bagamat totoo sa kahulugan ang 
ansaveh, hindi na ito kailangan sa 
linya. Ginamit lamang ang salita 
bilang pagsingit o transisyon sa 
isang build na binubuo para gawan 
ng spoof ang “amalayer girl” na 
insidente ng isang estudyanteng 
nakipagsagutan nang pabalang sa 
isang security guard na nakunan at 
naging viral sa Internet.

6. “Siyempre oorder! 
Guwapo pa man 
din ito, shonga 
lang.” (ABS-CBN Film 
Productions, Inc., Viva 
Films, at Deramas, 
2012)

Tanga: Dala ng init ng kaniyang ulo, 
ang linya ay pabalang na sagot ni 
Bernice para barahin ang waiter na 
nagtanong sa kaniya ng “Bakit?” ng 
tawagin siya ni Bernice.

Malapit sa intensiyon na kahulugan 
ang shonga at siguradong malinaw 
ang naging pakahulugan dito 
ng kapuwa karakter at maging 
ng mga manonood. Ginamit ang 
salita upang makapagpatawa at 
palamlamin ang tanga na hindi rin 
angkop sa mga batang manonood.



103Plaridel • Vol. 14 No. 1 • January - June 2017

Gay language
Kahulugan ng Gay language 

ayon sa Konteksto
Pagsusuri ng Quality, Quantity, 

Relation, at Manner

7. “Ang daming chika 
‘te. Ate anong oras 
ninyo ako balak 
dalhin sa ospital? 
Ang daming chika 
‘te.” (ABS-CBN Film 
Productions, Inc., Viva 
Films, at Deramas, 
2012)

Usapan (walang saysay): Binitawan 
ni Bernice ang linya sa gitna ng 
panghihina sanhi ng pagkakasalag 
niya sa bala ng baril na dapat sana 
ay kay Bernadette tumama. Inuna pa 
ni Bernadette ang pakikipag-usap 
sa ibang karakter kaysa isugod si 
Bernice sa ospital.

Sinsero ang pakahulugan at 
kailangan naman sa linya upang 
mabigyang diin ang irony na nakuha 
pa ng karakter na si Bernadette na 
makipag-usap nang matagal kaysa 
isugod ang nabaril na kapatid sa 
ospital; intensiyon ng irony ang 
makapagpatawa. Malinaw marahil sa 
manonood sapagkat ang chika ay 
palasak nang ginagamit.

8. “At dahil 
magkakasama na 
kaming tatlo ngayon, 
ay magsisimula na 
kami ng bagong-
bago at bonggang-
bonggang clothing 
line na tatawagin 
nating Sisterakas.” 
(ABS-CBN Film 
Productions, Inc., Viva 
Films, at Deramas, 
2012)

Magkapatid: Sinabi ni Bernice 
ang linya bilang deklarasyon ng 
kaniyang pakikipagsanib puwersa sa 
kalaban niyang kompanya. Pangalan 
ng kompanya ang pagkagamit 
ng salita na siya ring pamagat ng 
pelikula.

Hindi marahil intensiyon ng 
karakter na ipakahulugan ito bilang 
magkapatid na babae kundi 
pangalan ng kompanya at titulo ng 
pelikula. Gayumpaman, malinaw 
naman na ang sisterakas ay nag-
ugat sa Ingles na salitang sister 
na ang ibig sabihin ay kapatid na 
babae. Kailangan ang salita sa linya 
sapagkat naikonekta nito ang titulo 
sa naratibo ng pelikula.

Sa pangkalahatan, malapit sa intensiyonal na kahulugan ang mga gay 
language na ginamit. Hindi nagbago ang mensahe na gustong iparating at 
napanatili rin ang orihinal na kahulugan ng mga salita maliban sa paggamit 
ng “maghaharot.” Ang maghaharot ay mula sa salitang harot na ang ibig 
sabihin ay mangulit, subalit sa konteksto ng eksena sa pelikula ginamit 
ito upang palamlamin o pagtakpan ang salitang “manlalalaki.” Pagdating 
sa quantity, ang salitang “kara-karaka” at “ansaveh” ay maaari nang hindi 
banggitin sapagkat sapat na ang impormasyon kahit wala pa ang mga 
salitang ito. Nakatulong sa daloy ng istorya ang gay language na ginamit ni 
Bernice. Akma ito sa mga eksena at tumutulong ito sa pagbuo ng karakter 
ni Bernice na isang bakla kaya ang paggamit ng gay language ay maaaring 
umayon. Tumulong din ang gay language sa pagbuo ng nakakatawang mood 
ng ilang eksena. Madaling maintindihan ng manonood ang gay language 
sapagkat di naman masyadong kakaiba ang estruktura at karamihan sa mga 
ito ay pamilyar na.

Bihira ang eksena na nagsalita ng gay language ang baklang karakter; 
at sa mga pagkakataong gumamit ng gay language, payak ang mga salita at 
maliit na parte lamang ito ng mga linya. Malinaw na ang pakay sa paggamit 
ng gay language ay palutangin ang “humor” na tatak ni Vice Ganda. Ang 
mga salitang kara-karaka, bongga, mapanganga, at magharot ay bahagi na 
ng bernakular at nabahiran lamang ng pagkabakla sapagkat ginagamit na 



104 Demeterio, et al. • Kaloka, Keri Bongga

ekspresyon ni Vice Ganda mismo at ng kaniyang baklang karakter. Ang 
shonga, ansaveh at sisterakas ay malapit sa estruktura ng mga pinag-ugatan 
nitong salita kaya madali itong intindihin. Ang “chika” naman ay palasak 
na bilang gay language kaya naging bahagi na ng pang-araw-araw na 
ekspresyon.

Kung ihahambing sa ang mga gay language sa pagsusuri nila Estravo, 
Villamor at Mangune (2004), tumutugma ang salitang bongga (may kalidad) 
at shonga (tanga); ang chika (tsismis, hindi totoo ang sinasabi) ay malapit 
naman sa kahulugang usapan na walang-saysay; ang sisterakas naman 
ay malapit sa sister o sisterette (tawagan ng bakla sa isa’t isa). Sa Baklese 
naman (Cano, 2008) matatagpuan ang salitang “nganga” (yung contestant 
sa pageant na di makasagot sa question at answer) na sa kontenksto naman 
ng pelikula ay “walang masabi” dahil sa pagkahanga. Ang salitang sisterakas 
(noon ay sisterette) ay inangkat ang estruktura mula sa salitang-ugat na 
sister at nagbago na lamang ng anyo sa pagdaan ng panahon. Ang ilang 
gay language, tulad ng magharot, karaka at ansaveh, ay hindi nakalista 
sa parehong sanggunian na manipestasyon na may mga gay language na 
nanatiling ginagamit at pareho, kung hindi naman malapit, ang kahulugan 
sa orihinal, samantalang patuloy naman ang pagsibol o pag-usbong ng iba 
pang salita. 

Gamit ang paraang panghihiram (Estravo et al., 2004), ang harot, 
ansaveh (mutasyon ng anong sabi) at kara-karaka ay mga salitang hinango 
ni Vice Ganda mula sa katutubong wika at ginawang parte ng kaniyang 
ekspresyon bilang artista at hayag na bakla kaya ang mga salita ay naging 
bahagi ng lengguwahe ng bakla. Bitbit ni Vice Ganda ang mga salita sa 
ginampanang karakter na si Bernice na ginamit naman ang mga ito bilang 
ekspresyon sa kinabibilangang industriya ng fashion; at dahil telebisyon, 
pelikula, at maging social media ang nagsisilbing lunsadan o platform ni 
Vice Ganda ng lengguwahe, nagiging palasak ang mga salita bilang gay 
language na maaaring mahango ng milyon-milyong tagapagtangkilik ni 
Vice Ganda. Makikita dito kung paanong ang gay language ay maaaring 
mahango, humalo, at maging palasak sa isang industriya o larangan, na sa 
kaso ni Vice Ganda/ Bernice, ay telebisyon, pelikula/fashion na maaaring 
kolektibong matatawag na “showbiz-ness.” 

Lutang din ang pagsalok ng ibang bidang artista mula sa kanilang 
danas at larangan at ginamit ito bilang parte ng diyalogo sa ilang eksena. 
Halimbawa, ang paggamit na “James…Yap Yap Yap” na tumutukoy sa 
basketbolistang nakarelasyon ni Kris Aquino; ang paggamit ng “may tama 
ka” at “deal or no deal” na mga titulo ng palabas ni Kris sa telebisyon at iba 
pang mga linya mula sa patalastas ng mga produktong ineendorso ng mga 
bida (Vice Ganda, Ai-ai Delas Alas), na ginamit bilang punchlines. Makikita 



105Plaridel • Vol. 14 No. 1 • January - June 2017

na sa pamamagitan ng wika, mababanaag ang danas, kultura, at larangang 
kinabilangan ng artista at dahil humalo sa kulturang popular ay nagiging 
palasak at naging bahagi din ng danas ng panonood kaya maaaring tumalab 
at bumenta sa panlasa ng tagapagtangkilik.

Hindi man litaw sa pelikula, maaari din mabanaag mula sa gay language 
ng bakla ang danas, kultura, at larangang kinapalooban niya. Halimbawa, 
isang termino sa mga parlor ang “kulot” na ang pinatutungkulan ay buhok. 
Ngunit ang pagsasabi ng bakla ng “kulutin ang buhok” ng babae ay maaaring 
mangahulugan ng pagkairita o pagkainis sa babae kaya kukulutin ang 
“unat na buhok” (na maaaring mangahulugan ng maganda). Sa akademya, 
ang “community extension” o “extension work” ay nangangahulugan ng 
boluntaryong pagbabahagi ng guro ng kaniyang serbisyo/ekspertis sa 
komunidad. Ngunit sa usapan ng mga baklang guro, ang “extension work” 
ay nangangahulugan ng pagrampa o pagdayo sa ibang lugar upang humanap 
ng lalaki at aliw.

Bukod sa mas importante na maintindihan ng manonood ang bawat 
linya, ang bihirang paggamit ng gay language ng isang baklang cross-dresser, 
mayaman, nasa mataas na posisyon, at may-ari ng kompanya, ay maaaring 
tingnan sa dalawang anggulo. Una, ang bihirang paggamit ng gay language 
ay maaaring bahagi ng proseso ng kooptasyon kay Bernice ng “glamorosong” 
industriya ng fashion at ang pag-ayon ni Bernice ng kaniyang pananalita 
ay paraan upang maunawaan siya ng mga tao sa kaniyang paligid na, sa 
kabilang banda, ay gumagana din para sa kapakanan ni Bernice sapagkat 
sa pamamagitan nito ay nakukuha niya ang kaniyang mga nais. Pangalawa, 
bihira man, ang paggamit pa rin ng gay language ay maaaring manipestasyon 
ng pagpigil ni Bernice sa lubusang pagsuklob ng sistemang ginagalawan 
(Manalansan, 2006). Gamit ang gay language, naigigiit ni Bernice ang 
kaniyang sarili bilang bakla, na bagaman itinuturing ng heteronormatibong 
lipunan bilang bahagi ng minorya, ay kayang umangat at kumawala sa 
espasyong nilimita ng lipunan; may kapangyarihang makuha ang anumang 
naisin at magamit ang posisyon upang paikutin ang kapalaran ng isang tao. 
Masama man ang naging gawi at hangarin, ito ay dala lamang ng pagsulsol 
ng ina na kaniyang sinunod bunsod ng kaniyang pagmamahal at paggalang 
dito. Sa huli, ipinakita pa rin ang busilak na kalooban ni Bernice sapagkat 
sinagip niya mula sa kapahamakan si Bernadette. 

Girl, Boy, Bakla, Tomboy (ABS-CBN Film Productions, Inc., Viva Films, at 
Deramas, 2013)

Ipinanganak na quadruplets (ginampanan lahat ni Vice Ganda) sina Girlie 
(babae), Peter (lalaki), Mark (bakla), at Panying (tomboy), subalit lumaking 
magkahiwalay at magkasalungat ang kapalaran dulot ng paghihiwalay 



106 Demeterio, et al. • Kaloka, Keri Bongga

ng kanilang mga magulang. Nagtapos ang pelikula sa pagtutulungan ng 
magkakapatid nang muling magkaayos ang kanilang mga magulang.
Table 2: Pagsusuri ng gay language mula sa Girl, Boy, Bakla, Tomboy

Gay language
Kahulugan ng Gay language 

ayon sa Konteksto
Pagsusuri ng Quality, Quantity, 

Relation, at Manner

1. “Oh kaya ano, 
magchi-chikahan na 
lang tayo dito ’Nay? 
Di na tayo lilipat sa 
pupunatahan nating 
bahay?” (ABS-CBN 
Film Productions, Inc., 
Viva Films, at Deramas, 
2013)

Magdadaldalan (walang saysay): 
Sinabi ni Mark ang sarkastikong linya 
para iparamdam ang pagkainip. 
Lumuwas ang buong pamilya ni 
Mark sa Maynila upang maipagamot 
ang kapatid na si Panying. Pagbaba 
sa bus, may diskusyon pa sa pagitan 
ni Panying at inang si Pia na para kay 
Mark ay walang-saysay at isang pag-
aaksaya ng oras.

Malapit sa intensiyonal na 
pakahulugan ang magchi-chikahan 
na kailangan sa eksena upang 
sarkastikong maihayag ng karakter 
ang kaniyang pagkabagot. Isa itong 
pambabara para makapukaw ng 
katatawanan. Malinaw at madaling 
maiintindihan ng manonood ang 
salita sapagkat ito ay palasak na.

2. “Sir, puwedeng isang 
palit na lang, sayang 
kasi yung damit, 
palong-palo ako 
d’yan. Tingnan natin 
kung maganda sa 
picture…Palong-palo 
’yan ’pag nasuot ko, 
last na please.“ (ABS-
CBN Film Productions, 
Inc., Viva Films, at 
Deramas, 2013)

Ang Ganda/Bagay na Bagay: 
Magkaiba ang kahulugan ng 
palong-palo sapagkat magkaiba 
din ang paraan ng paggamit; ang 
una ay para ilarawan ang tao at ang 
huli ay para ilarawan ang damit. 
Humiling si Mark na magpalit 
ng damit bago siya kunan ng 
mugshot sapagkat siya ay nahuling 
nag-shoplift sa isang mall. Ang 
palong-palo ay pagdidiin upang 
makumbinsi ang mga awtoridad at 
makuha ang nais na pagsukat ng 
damit bilang estratehiya para siya 
makatakas.

Malayo sa intensiyonal na kahulugan 
ang palong-palo. Kinailangan 
man sa eksena para paglaruan 
ang sitwasyon at maisagawa ang 
binabalak na pagtakas, maaaring 
hindi malinaw para sa mga 
heteroseksuwal na karakter sa 
eksena at maging sa manonood 
kung ano ang tunay na kahulugan 
ng salita. Dalawang ulit man 
binanggit, hindi ito kalabisan 
sapagkat naiparating nito ang 
pangungulit/pagpilit ni Mark para 
maisakatuparan ang balak.

3. “Hoy blondie, ’wag 
kang malditang anak 
araw ka ha! Kayo na 
nga ’tong humihingi 
ng pabor, ikaw pa ang 
ganyang tumatalak!” 
(ABS-CBN Film 
Productions, Inc., Viva 
Films, at Deramas, 
2013)

May Sinasabi: Isang pasugod na 
pagsagot ito ni Mark kay Girlie 
na hindi kumbinsido na may 
kahihinatnan ang pakikiusap nila 
kay Mark na i-donate ang parte 
ng atay nito. Inilitanya ni Girlie ang 
kaniyang pagdududa kaya sinugod 
siya ni Mark.

Sinserong bahagi ng reaksiyon ang 
tumatalak para ipamukha ang 
pagdududa sa isang hiling na hindi 
naman madaling ibigay sapagkat 
malalim ang poot sa dibdib ni Mark. 
Higit na madaling unawain ang 
salita sapagkat medyo palasak na 
rin ito.

4. “Ikaw ang 
overtime… over ka 
na this time! Naikot ko 
na ang buo, naararo 
ko na lahat. I’m so 
tired” (ABS-CBN Film 
Productions, Inc., Viva 
Films, at Deramas, 
2013)

Sumosobra: Palabang sagot ito ni 
Girlie kay Mark na gusto siyang pag-
araruhin sa bukid hanggang disoras 
ng gabi. Pinunto ni Mark na kahit sa 
bukid ay puwedeng mag-“overtime” 
na ginamit ni Girlie na pagkakataon 
upang ibato pabalik ang salita kay 
Mark.

Malayo sa intensiyonal na kahulugan 
ang salitang overtime samantalang 
ang over ay halos katumbas nito sa 
salitang Ingles. Kinailangan ito sa 
eksena upang ipakain ni Girlie kay 
Mark ang mismong salita nito. Hindi 
inaasahan na ang isang babaeng 
karakter na lumaki sa Amerika ay 
may ekspresyon ng isang bakla. 
Malinaw na humor ang pakay dito.



107Plaridel • Vol. 14 No. 1 • January - June 2017

Gay language
Kahulugan ng Gay language 

ayon sa Konteksto
Pagsusuri ng Quality, Quantity, 

Relation, at Manner

5. “May pa-sorry sorry 
pa siyang paandar 
sa iyo there in the 
hospital. I am not 
letting him off the 
hook.” (ABS-CBN Film 
Productions, Inc., Viva 
Films, at Deramas, 
2013)

Pagkukunyari: Nasabi ito ni Girlie 
bilang pagdududa sa sinseridad ni 
Mark sa paghingi ng tawad kay Pete.

Medyo malapit sa intensiyonal 
na kahulugan ang paandar para 
ihayag ang pagdududa sa isang 
bagay. Subalit hindi ito nakatutulong 
sa pagbuo ng karakter ni Girlie 
bilang babae na sosyal at lumaki sa 
Amerika. Malinaw din na humor ang 
pakay dito.

6. “Nalambing lang 
nang very light 
kagabi, ngayon, 
kung makaarte na 
kakabugin ang 
Kathniel?” (ABS-CBN 
Film Productions, Inc., 
Viva Films, at Deramas, 
2013)

Dadaigin/Tatalunin: Reaksiyon 
ito ni Mark nang makita ang ina na 
tila ba nasa alapaap sa kasiyahan 
bunsod ng muling panunuyo 
ng asawa nitong si Pete. Bilang 
pagbibiro ay naikompara ni Mark 
ang mag-asawa sa sikat na teen 
love team nina Kathryn Bernardo at 
Daniel Padilla.

Madaling hulihin ang pakahulugan 
ng salitang kakabugin sapagkat 
konektado ito sa linya at eksena 
ngunit umaasa ang linya na kilala 
ng tao ang loveteam na Kathniel (na 
sikat sa kasalukuyan) para maging 
epektibo ito bilang punchline. Ang 
salitang kabog ay tila bahagi na 
ng karakter ni Mark na natural na 
nagsasalita ng gay language.

7. “Push mo 
’yan!”(ABS-CBN Film 
Productions, Inc., Viva 
Films, at Deramas, 
2013)

Ituloy mo iyan: Sagot ito ni Girlie 
kay Mark bilang paghamon na ituloy 
nito ang pagtangkang suntukin 
siya sa gitna ng isang mainit na 
kumprontasyon.

Totoo sa pakahulugan ang push mo 
’yan subalit gaya ng nabanggit na, 
hindi inaasahan ang ekspresyong 
bakla sa karakter ni Girlie sapagkat 
mas pinatitingkad nito ang pagiging 
bakla at napapalutang ang isang 
Vice Ganda kaysa karakter ni Girlie.

8. “In fairness 
naman sa timing ng 
rampang ’to, nataon 
pa sa birthday natin, 
kabog.”(ABS-CBN Film 
Productions, Inc., Viva 
Films, at Deramas, 
2013)

Out of Town Trip: Sinabi ito ni Mark 
habang sila ay nasa isang resort 
na bahagi ng plano ng kanilang 
magulang upang magkaayos silang 
magkakapatid.

Lumapit sa intensiyonal na 
kahulugan ang rampa sa tulong 
ng setting ng eksena (isang resort) 
kaya malamang na malinaw din sa 
mga manonood ang ibig sabihin ng 
salita. Ang mga ganitong salita ay 
nakakatulong sa pagbuo ng baklang 
karakter ni Mark.

9. “…ang ganda 
naman nito, p’wedeng 
tingnan… keri… 
parang bagay sa akin 
’to.” (ABS-CBN Film 
Productions, Inc., Viva 
Films, at Deramas, 
2013)

Okay: Pinatutungkulan ni Mark 
ang isang shades na nakita niya na 
ibinibenta sa resort. Isang shades 
na sa paningin niya ay maganda at 
bagay sa kaniya.

Isiningit lamang ang keri bilang 
transisyon sa susunod na linya 
kaya’t mistulang kalabisan lang ito 
sa linya kung impormasyon ang 
pag-uusapan Ngunit konsistent 
ito sa pagbuo ng karakter ni Mark. 
Maaaring hindi malinaw ang keri sa 
mga manonood sapagkat malayo 
ang estruktura ng salita sa nais 
ipakahulugan.



108 Demeterio, et al. • Kaloka, Keri Bongga

Gay language
Kahulugan ng Gay language 

ayon sa Konteksto
Pagsusuri ng Quality, Quantity, 

Relation, at Manner

10. “…alam mo 
bongga talaga itong 
lens nitong salamin 
mo… maputi pero 
’pag naarawan 
umiitim, parang 
budhi ng kakambal 
ko.” (ABS-CBN Film 
Productions, Inc., Viva 
Films, at Deramas, 
2013)

Maganda: Kadugtong ito ng 
konteksto sa itaas (#9). Biglang 
dumating si Girlie kaya naisip ni 
Mark na paringgan ito bilang tugon 
sa naunang patutsada ni Girlie.

Madaling maikabit ang pakahulugan 
ng bongga sa “maganda” sapagkat 
akma naman ito sa konteksto ng 
eksena. Higit sa kahulugan nito, 
mas malinaw na ginamit ito bilang 
bahagi ng “tapping” at “build” para 
maging katawa-tawa ang sagutan 
nina Girlie at Mark.

11. “...bongga talaga 
’yan girl pero mas 
bongga ’yang kili-
kili mo dahil di pa 
naarawan, maitim 
na.”(ABS-CBN Film 
Productions, Inc., Viva 
Films, at Deramas, 
2013)

Maganda: Bahagi pa rin ito 
ng naunang konteksto (#9, 10). 
Sarkastikong sagot ito ni Girlie sa 
patutsada ni Mark (#10).

Konektado ito sa paliwanag sa itaas 
(#10). Bagama’t tila kalabisan ang 
paulit-ulit na pagsasabi ng bongga, 
nakatulong ito para sa “tapping” at 
“build” at gawing katawa-tawa ang 
sagutan nina Girlie at Mark.

12. “Girl, ba’t di mo 
i-try mag-move on, 
you Fil-Am girl…
half-feelingera, half 
ambisyosa…” (ABS-
CBN Film Productions, 
Inc., Viva Films, at 
Deramas, 2013)

Umaasa at Nangangarap: 
Bahagi ito ng usapan ng apat na 
magkakapatid; may plano sila na 
gumawa ng isang “libing” para 
makabalik sa Pilipinas at magkaayos 
ang kanilang mga magulang. 
Isinumbat ni Mark ang tangkang 
pag-agaw ni Girlie sa lalaking 
sinisinta ni Mark kaya ang linya ang 
naging sagot ni Girlie.

Medyo mahirap ikabit sa 
intensiyonal na kahulugan ang 
Fil-Am sapagkat iba ito sa “Filipino-
American” na tunay na kahulugan 
nito. Nakatulong ang half-
feelingera, half ambisyosa bilang 
sundot upang maging malinaw 
ang kahulugan. Malinaw ulit na 
punchline ang pakay dito bagama’t 
di akma sa karakter ni Girlie.

14. “Nai-push naming 
apat na magkabalikan 
si nanay at tatay.” 
(ABS-CBN Film 
Productions, Inc., Viva 
Films, at Deramas, 
2013)

Nagawan ng Paraan: Bahagi ito 
ng kuwento ni Mark sa pagtatapos 
ng pelikula. Sinasalysay niya na sa 
pamagitan ng kanilang planong 
“libing” nagkaayos muli ang kanilang 
mga magulang, at ganundin ang 
relasyon nilang magkakapatid; at 
ang kani-kanilang mga lovelife. 

Ang literal na kahulugan ng push 
na “tulak” ay madaling ilapit sa 
intensiyonal na kahulugan nito 
at mas lamang na malinaw din sa 
manonood ang kahulugan nito 
sapagkat karaniwan naman ang 
salitang Ingles na push. Konsistent 
pa rin ito sa karakter ni Mark na 
madalas magsalita ng gay language 
bilang bahagi ng ekspresyon. 

15. “At siyempre di 
pakakabog ang 
ganda ko noh. Ako 
lang naman ang may 
pinakaguwapong 
boyfriend.” (ABS-CBN 
Film Productions, Inc., 
Viva Films, at Deramas, 
2013)

Padadaig/Patatalo: Bahagi ito ng 
kuwento ni Mark (#14).

Gaya ng unang pagkagamit ng 
salitang kabog (#6) madaling 
mahuli ang kahulugan nito lalo na 
ng mga matatandang manonood; 
maaaring medyo hirap ang mga 
bata na arukin ang kahulugan nito. 
Muli, bahagi ito ng karakterisasyon 
ni Mark.



109Plaridel • Vol. 14 No. 1 • January - June 2017

Gay language
Kahulugan ng Gay language 

ayon sa Konteksto
Pagsusuri ng Quality, Quantity, 

Relation, at Manner

16. “Ang bobongga 
na ng lovelife namin 
no?!” (ABS-CBN Film 
Productions, Inc., Viva 
Films, at Deramas, 
2013)

Sasaya: Kadugtong ito ng kuwento 
ni Mark sa magandang kinahinatnan 
ng kanilang plano (#14, 15).

Pinakamadalas na nagamit ang 
salitang bongga sa pelikula 
kaya konektado na ang mga 
manonood sa tunog at kahulugan 
nito. Maaaring iisa lamang ang 
pakahulugan ng mga manonood 
dito ngunit hindi naman ito nalalayo 
sa konteksto ng mga eksena. 
Hanggang sa huli, lutang sa karakter 
ni Mark ang pagsasalita ng gay 
language bilang bahagi ng kaniyang 
ekspresyon.

Madalas na ginamit ni Mark bilang pamalit sa Filipino ang gay language 
at hindi mabubuo ang ideya ng kaniyang pangungusap kung aalisin ang gay 
language. Sa pangkalahatan, hindi nababawasan ang pagiging totoo ayon sa 
konteksto ng eksena; gayumpaman, ang mga salitang kagaya ng “overtime” 
at “Fil-Am” ay binigyan ng bagong pakahulugan na ipinaliwanag din naman 
sa eksena. Maliban sa “palong-palo,” “super talk show,” at “keri,” madali 
namang makuha ang kontekstuwal na kahulugan ng mga gay language at 
maikokonekta ang kahulugan ng mga ito sa eksena kung saan sinabi ito. 
Malayo ang palong-palo, keri, at super talkshow sa estruktura ng literal na 
kahulugan at may pagka-flexible ang salitang bongga at kabog kaya may 
mga pagkakataon na ang paggamit ng gay language ay nagpapalabo ng 
pahakulugan, lalo na sa mga hindi bihasa sa gay language. 

Tumugma sa pagsusuri nila Estravo et al. (2004) ang pakahulugan ng 
salitang chika (hindi totoo ang sinasabi), kabog/kabugin (talo/daig) at bongga 
(may kalidad) na ang pakahulugan sa pelikula ay maganda, samakatwid, ay 
may kalidad. Ang salitang rampa na paglalakad sa paghahanap ng lalaki (Cano, 
2006) at paggalugad ng lalaki (Estravo et al., 2004); bagaman parehong nasa 
konteksto ng panlalalaki ay nangangahulugan ng pagtungo sa ibang lugar 
kaya malapit sa out-of-town trip. Gaya sa kaso ng Sisterakas, ang mga gay 
language na hindi nakatala sa pagsusuri nila Estravo et al. at baklese, tulad 
ng push, keri, palong-palo, at paandar ay mga salitang kadalasang gamit ni 
Vice Ganda na binitbit at ginamit niya sa kaniyang mga karakter sa pelikula 
at ang talkshow naman ay isang genre ng palabas sa telebisyon kaya ang mga 
gay language na ito maaaring sabihing hango sa showbiz.

Ang Fil-Am ay pinaikling Filipino-American na tumutukoy sa mga 
Filipinong may magulang na Filipino at Amerikano o di kaya ay Filipinong 
naging mamamayan ng Amerika na karaniwan ay ipinanganak at/o lumaki 
sa Amerika. Kung sisipatin ang pakahulugan dito bilang half-feelingera, 
half-ambisosya na ibinato ng karakter na si Girlie kay Mark na isang baklang 



110 Demeterio, et al. • Kaloka, Keri Bongga

kros-dreser, maaaring basahin ito bilang alusyon patungkol sa mga bakla na 
piniling maging babae sa kilos, pananalita at itsura (tradisyonal man itong 
maitututring), at ang pagturing dito bilang half-feelingera, half-ambisosya ay 
isang indikatibo ng pagsasantabi sa bakla sa espasyo ng heteronormatibong 
lipunan. Maaari din itong alusyon patungkol sa mga Filipinong namalagi 
sa Amerika, at ang pagturing dito bilang half-feelingera, half-ambisyosa ay 
isang pasaring mismo sa mga katulad ni Girlie na ang pag-asta, pananamit, 
pananalita, at maging ang panlasa at preperensiya ay tila (ekseheradang) 
Americanized. 

Sa buong pelikula, bakas ang pagtagos ng gay language sa pagitan ng 
mga karakter at ito ay tila bahagi na lamang ng pangkaraniwang diyalogo 
o usapan. Babae, lalaki, bakla o tomboy man ay naarok ng mga karakter sa 
mga gay language sa mga eksena. Bagaman maaaring tingan ang pagtagos 
ng gay language at ang pagkaunawa dito ng lahat bilang isang tangkang 
normalisasyon at unti-unting paghalo ng isang sabkultural na lengguwahe 
sa isang dominanteng kultura, hindi pa rin masasabing lubos ang ganitong 
pagtagos sapagkat ayon nga kay Garcia (2008), hangga’t ang lengguwahe ay 
tinatawag (itinuturing) na swardspeak (gay language), ito ay mananatiling 
pambakla. 

Sila Mark (bakla) at Girlie (babae) ang siyang pinagmumulan ng mga gay 
language. Maaari itong asahan sa karakter ni Mark bilang bahagi ng paggiit 
sa kaniyang pagkatao, presentasyon ng kaniyang identidad at paraan ng 
pagbulalas ng kaniyang isipan at saloobin (Manalansan, 2006). Mababanaag 
ang paggiit na ito sa lakas personalidad ni Mark. Nagamit niya ang kaniyang 
lengguwahe upang ipagtanggol ang kaniyang sarili, protektahan ang mga 
bagay na mahalaga sa kaniya, ipaglaban ang anumang sa tingin niya ay 
nararapat ngunit ipinagkait sa kaniya at gayundin sa pagbahagi ng kaniyang 
saya at tagumpay. Sa huli, ipinakita sa pelikula na sa kabila ng kaniyang 
mga kahinaan, may angking kabutihang-loob pa rin ang bakla na handang 
isakripisyo maging ang sariling kapakanan maisalba lamang ang mga taong 
mahalaga sa kaniya. 

Sa kabilang banda, ang paggamit ni Girlie ng gay language ay nagpalabo 
sa kaniyang karakter bilang blonde na babaeng lumaki sa Amerika at sa halip, 
napalutang ang parodiya o imitasyon ng isang bakla, babae at baklang babae. 
Ang parodikong karakter ni Girlie ay nagamit upang suwabeng mailatag 
ang mga alusyong nakapaloob sa half-feelingera at half-ambisyosa at sa 
pamamagitan ng eksaheradang pananamit, pag-aayos, pagkilos, pag-asta, 
pagsasalita, at paggamit ng gay language ay dumaloy ang mga engkuwentro 
sa pagitan nila ni Mark sa hangad na makapagdulot ng katatawanan. 



111Plaridel • Vol. 14 No. 1 • January - June 2017

The Amazing Praybeyt Benjamin (ABS-CBN Film Productions, Inc., Viva 
Films, at Deramas, 2014)

Kasabay ng pagtaas ng ranggo ni Benjamin (Vice Ganda) mula praybeyt 
paakyat ng koronel at tagumpay sa karera, naging arogante at matigas 
ang kaniyang ulo. Sa katapusan ng pelikula, napagtanto ni Benjamin ang 
kaniyang pagkakamali na naging daan ng muli niyang tagumpay.

Table 3: Pagsusuri ng Gay language mula sa The Amazing Praybeyt Benjamin

Gay language
Kahulugan ng Gay language 

ayon sa Konteksto
Pagsusuri ng Quality, Quantity, 

Relation, at Manner

1. “Keri ko to ’no! 
Handa ako d’yan!” 
(ABS-CBN Film 
Productions, Inc., Viva 
Films, at Deramas, 
2014)

Kaya: Pinadala si Benjamin at ang 
kaniyang grupo sa France upang 
sugpuin ang grupo ng mga zombies. 
Nasabi Benjamin ang linya ng 
humarap sila sa mga kapuwa militar 
na inakala nilang di marunong mag-
Ingles kaya mahirap ang pakikipag-
usap.

Bagama’t madaling masakyan ang 
pakahulugan ng keri sa konteksto 
ng eksena, maaari rin itong makalito 
sa mga manonood sapagkat medyo 
pleksibol ang salitang ito. Malinaw 
na ang impormasyon ng sumunod 
na linya kaya kalabisan na ang keri 
ngunit kinailangan pa rin ito upang 
mabuo ang karakter at ang pagiging 
arogante ni Benjamin.

2. “Guwapo ka pala, 
pero makakaasa kang 
kakabugin pa rin 
kit.” ((ABS-CBN Film 
Productions, Inc., Viva 
Films, at Deramas, 
2014)

Tatalunin: Nagkaharap si 
Benjamin at ang lider ng terorista 
na si Janjaran. Ang linya ay isang 
ekspresyon upang yabangan ang 
kalaban na kaya niya itong talunin.

Madaling makuha sa konteksto 
ng eksena ang intensiyonal na 
kahulugan ng kakabugin. Pagdidiin 
ito ng baklang karakter ni Benjamin 
at pagpapakita ng kawalan niya ng 
intimidasyon na kahit guwapong 
lalaki ang kaniyang kalaban ay 
walang duda na matatalo niya ito.

3. Nganga?! Walang Bisa: Kadugtong ang 
eksenang ito sa paghaharap (#2). 
Sinubukang iputok ni Janjaran ang 
baril ngunit wala na itong bala kaya 
nasambit ni Benjamin ang “nganga” 
para asarin ang kalaban.

Lutang ang intensiyon na 
patawanin ang mga manonood 
sa pamamagitan ng pambabara o 
pamamahiya at sa pamamagitan 
nito, naipamukha din sa kalaban ng 
bakla ang kabiguan nitong talunin 
ang bakla.

4. “Nakakatakot 
naman palang 
maging jowa mo ’no?! 
Namamatay lahat ng 
babaeng jinojowa 
mo, eh.” (ABS-CBN 
Film Productions, Inc., 
Viva Films, at Deramas, 
2014)

Karelasyon/Nakakarelasyon: 
Reaksyon ito ni Benjamin sa 
kuwento ni Gen. Chua tungkol sa 
sinapit na kamatayan ng mga dating 
karelasyon niya.

Palasak ang jowa bilang katumbas 
ng kasintahang lalaki o babae kaya 
madaling makuha ang pakahulugan 
ng salita. Patunay ang salita na 
konsistent ang pagiging bakla ni 
Benjamin pagdating sa ekspresyon 
kahit kaharap pa niya ang kaniyang 
superyor sa hukbong militar.



112 Demeterio, et al. • Kaloka, Keri Bongga

5. “At ang nakakaloka, 
naglabas na ng 
intelligence report 
ang miltar na malapit 
na daw sumabog ang 
bomba kaya naloloka 
na ako.” (ABS-CBN 
Film Productions, Inc., 
Viva Films, at Deramas, 
2014)

Nakababahala/ Natataranta: 
Naibulalas ito ni Benjamin sa 
kaniyang kasama bilang bahagi 
ng kuwento kung paano siya 
nahihirapang kunin ang loob 
at tiwala ni Bimbee na siyang 
nakaaalam kung nasaan ang bomba.

Pleksibol ang kaloka bilang 
ekspresyon kaya maaaring 
makontento ang manonood 
sa literal na kahulugan nitong 
“nakakabaliw”. Gayumpaman, pareho 
din ang epekto sa saysay ng linya at 
konteksto ng eksena ang ganitong 
pakahulugan sa kaloka. 

6. Boom Panes! Talo/talunan: Biglang isinigaw ito 
ni Benjamin upang gulatin at asarin 
si Gen. Chua sapagkat mismong siya 
ay walang makuhang impormasyon 
mula sa anak na si Bimbee. Nag-walk 
out si Bimbee para maiwasan ang 
pamimilit sa kanya.

Katulad ng “nganga” (#3), may 
intensiyon mang mang-asar, 
manggulat ng kapuwa karakter 
at sa pamamagitan nito ay 
makapagpatawa ng manonood 
ang biglaan at pasigaw na bitaw 
ng boom panes. May pailalim na 
patama ito na higit na tatalakayin 
sa ibaba. Bukod pa dito, marahil 
naikokonekta din ito ng manonood 
sa sikat na ekspresyon at titulo ng 
kanta ni Vice Ganda.

7. “Ano ba itong 
nagawa ko. Dapat 
mag-eenjoy lang kami, 
eh. It was supposed 
to be a nice day…
kaloka…” (ABS-CBN 
Film Productions, Inc., 
Viva Films, at Deramas, 
2014)

Nakakaistres: Sa kabila ng mahigpit 
na pagbabawal ni Gen. Chua, 
itinakas ni Benjamin si Bimbee 
upang dalhin sa mall bilang 
pagtupad sa pangako ng nasirang 
ina ni Bimbee at para mapasaya 
ang bata. Sa kasamaang-palad, 
nahimatay si Bimbee at kinailangan 
itong bigyan ng dagliang lunas. Kaya 
ekpresyon ang linya ng pagsisi ni 
Benjamin sa sarili.

Di masyadong kailangan ang 
salitang kaloka sa eksena bukod sa 
gamit nito para gawing konsistent 
ang pagsasalita ng gay language 
ng karakter. Nagsilbi lamang itong 
isang “singhay” o “buntonghininga” 
sanhi ng di inaasahang pangyayari. 
Makabuluhan na ang mga 
linyang nauna sa kaloka kaya 
di na masyadong pansin ang 
pakahulugan sa kaloka.

8. “Yung bata ho 
kasing ’yan ay 
anak ng babaeng 
terorista, jinowa 
nitong mamà na ito 
tapos di naman niya 
alam na kontrabida, 
hayun, pinagbuntis, 
pinanganak ang bata 
tapos iniwan sa kanya, 
hayan.” (ABS-CBN Film 
Productions, Inc., Viva 
Films, at Deramas, 
2014)

Nakarelasyon: Parte ito ng eksena 
sa itaas (#7). Tinanong ng doktor na 
tumingin kay Bimbee kung bakit 
walang nakaaalam na may allergy 
ang bata, kaya bilang tugon at 
pagbaling na din ng sisi kay Gen. 
Chua, ibinulalas ni Benjamin ang 
linya.

Ito ang ikalawang eksena na 
nabanggit ang salitang jowa at 
halos kapareho din ang konteksto 
ng pagkakasabi dito kaya inaasahan 
na kuha na kaagad ng kahulugan 
nito. Nagamit ang salita para maging 
konsistent sa pagbuo ng karakter at 
sa lengguwahe nito.



113Plaridel • Vol. 14 No. 1 • January - June 2017

9. “Di ba ito keri?” 
(ABS-CBN Film 
Productions, Inc., Viva 
Films, at Deramas, 
2014)

Puwede: Nagtungo si Gen. Chua sa 
bahay nila Benjamin para humingi 
ng tulong na sagipin si Bimbee 
mula sa mga teroristang dumukot 
sa kanya at matunton ang huling 
bomba. Bilang pagtugon, hinubad 
ni Benjamin ang kaniyang roba at 
pasugod na sana ito suot lamang 
ang isang seksing ‘one-piece’ na 
kasuotan. Pinigilan siya ng nanay 
niya dahil sa kasuotan niya kaya 
tinanong niya ito.

Gaya ng nabanggit, pleksibol 
ang salitang keri na maaaring 
ipakahulugan ng manonood sa 
“okay” o “p’wede” batay sa eksena 
ngunit di naman dahilan upang di 
maintindihan konteksto. Nagamit 
ang salita upang maging konsistent 
ang ekspresyon ng karakter at 
masusugan ang humor na itinanim 
nang ipakita ng karakter ang 
kakatwang suot nito.

10. “Madali lang 
’yan, kering-keri ko 
’yan.” (ABS-CBN Film 
Productions, Inc., Viva 
Films, at Deramas, 
2014)

Kayang-Kaya: Kadugtong ito 
ng eksena sa itaas (#9). Nang 
makumpirma na ang bomba ay nasa 
loob ng isang mall, namroblema sila 
kung paano nila palilikasin ang mga 
tao. Ang linya ay tugon ni Benjamin 
ng may kasiguraduhan.

Kinailangan ang pagsambit 
ng kering-keri para bigyan ng 
kasiguraduhan ang mga kasamang 
militar na kayang gawan ng paraan 
ang problema ngunit tatayo naman 
ang eksena at malinaw ang mensahe 
ng unang linya kahit tanggalin pa 
ang kering-keri.

11. “O, kita mo, mga 
echosera kayo di 
naman n’yo narinig.” 
(ABS-CBN Film 
Productions, Inc., Viva 
Films, at Deramas, 
2014)

Mapagkunwari: Pang-aasar ito ni 
Benjamin sa mga kasamang militar 
na nagsabing narinig nila kung saan 
nanggaling ang sigaw ng saklolo, 
ngunit sinubok niya kung alam nga 
ng mga ito na ang totoo ay hindi 
naman pala.

Medyo mahirap tumbukin ang 
intensiyonal na kahulugan ng 
echosera ngunit malinaw na 
ginamit ang salita upang biruin 
ang mga kasama at makatulong sa 
pagbuo ng nakakatawang eksena. 
Nakatulong ang salita sa konsistent 
na karakter at humor nito.

12. “Parking? Anong 
address n’yan? 
Chos!” (ABS-CBN Film 
Productions, Inc., Viva 
Films, at Deramas, 
2014)

Biro/Joke: Inutusan ni Gen. Chua 
si Benjamin na dalhin ang bomba 
sa parking lot. Bilang tugon ay 
pabirong ibinato ni Benjamin ang 
nasabing linya.

Sundot ang chos ng ibinatong 
punchline; para itong pansalo 
kung sakali mang di kagatin ng 
manonood ang punchline at mas 
kinailangan ang ganitong silbi 
kaysa nais ipakahulugan ng salita. 
Hanggang sa huling mga eksena 
ay konsistent ang mga ganitong 
ekspresyon para mabuo ang 
karakter ni Benjamin.

Ayon sa konteksto ng eksena ang kahulugan ng karamihan sa gay 
language. May pagkakataong ginamit ito ng karakter bilang pagbibigay-diin 
at sundot sa ibang linya/sitwasyon; pamalit sa wikang Filipino; kasama ng 
linya para mag-set ng magaan na mood ng eksena. Bukod pa rito, nakatulong 
ang gay language upang mabuo ang karakter, seksuwalidad at humor ni 
Benjamin na kabaligtaran sa karakterisasyong inaasahan sa isang militar 
ngunit lumusot sapagkat ang pelikula ay nasa genre ng komedi.

Ang salitang kabog (talo, daig), jowa (asawa), echosera (babaeng 
sinungaling, nagbibiro) ay tumutugma sa pakahulugan batay sa pagsusuri 
nila Estravo et al. (2004) at sa Baklese (Cano, 2008), tumugma din ang jowa 
(kasintahang lalaki) at echosera (hindi dapat seryosohin). Ang jowa bilang 



114 Demeterio, et al. • Kaloka, Keri Bongga

asawa at kasintahang lalaki ay tumutukoy sa pagkakaroon ng relasyon na 
siyang naging pakahulugan sa pelikula.

Katulad ng naging pagtalakay sa Sisterakas at Girl, Boy, Bakla, Tomboy, 
ang mga salitang keri, kaloka, nganga at boom panes ay naging palasak sa 
paggamit nito ni Vice Ganda. Ang keri ay tinagalog na “carry” (carry on, 
carry out) na ang kahulugan ay aksiyon ng paggalaw, pagsuporta, pagbitbit 
ng isang bagay kaya may pakahulugan ng kakayahan o puwedeng isagawa 
ang isang bagay. Madalas ang paggamit nito ng baklang karakter na si 
Benjamin bilang ekspresyon ng kakayahan niyang gawin o solusyunan ang 
mga bagay.

Ang echosera ay mapagkunwari, samakatwid sinungaling at hindi 
dapat seryosohin samantalang ang chos ay hugot sa echosera at echos na 
may pakahulugan ng kawalan ng pagseseryoso at pagbibiro lamang. Ito ay 
maaaring ituring na mutasyon ng charing, etsing (kiyeme) na pabiro mang 
maituturing, ayon sa pagtalakay ni Manalansan (2006), ay may malalim 
na pakahulugan o kadahilanan sa konteksto ng mga Filipinong bakla sa 
Amerika kung saan higit sa pagsasabi ng totoo o hindi totoo, ang paggamit 
ng charing o etching ay isang paraan ng pagtatago o pagkukunwari upang 
makontrol at malusutan ang isang panganib na mahuli dahilan sa kawalan 
ng kaukulang dokumento na kailangan sa pananatili sa Amerika. Sa iba 
pang konteksto, maaaring may ganito ding silbi ang chos, ang ikubli ang 
mga litanya sa pagbibiro ngunit may hangaring protektahan ang sarili. 
Halimbawa, ang pagsabi ng bakla na may gusto siya sa isang kaibigang lalaki 
at susundan niya sa dulo ng malakas na pagsabi ng “echos” o “chos” na may 
kasamang akto ng mga daliri na itiniklop-ibinuka, ay isang paraan upang 
salagin ang sarili sa posibleng pagkapahiya sa pagtanggi ng kaibigang lalaki 
bilang tugon.

Ang salitang nganga at boom panes ay may malalim ding silbi. Ang 
pagtukoy sa kalahok sa paligsahan na di masagot sa question and answer 
bilang nganga (Cano, 2008) ay pagdiin sa kahinaan o kawalan ng kapasidad 
ng utak sa pag-iisip ng mahusay na sagot; sa kakulangan ng dunong ng isang 
tao, na maaring magpahiwatig na kawalan ng silbi. Ang boom panes naman 
ay karaniwang maririnig mula sa mga batang naglalaro sa kalye (habang 
naglalaro) upang kutyain, asarin, biruin ang kapuwa bata o kalaro nito. Kapag 
ang bata ay natapat sa “boom” sa isang ikutan ay siya ang magiging taya o 
barurot. Ang boom ay katunog ng pagsabog at kapag sumabog ang isang 
bagay ay nawawalan ito ng gamit; samantalang ang panes ay iniuugnay sa 
pagkain na hindi na maaaring kainin. Samakatwid, ang pagsasabi ng nganga 
at boom panes ay maaaring isang paraan ng panghahamak sa katangian o 
pagpuna sa kahinaan o kawalang silbi ng isang tao.

Mahihinuha mula sa mga natalakay na ang paggamit ng chos, nganga, at 



115Plaridel • Vol. 14 No. 1 • January - June 2017

boom panes bilang ekspresyong nakakubli sa anyo ng pagbibiro, pagpapatawa, 
o pang-aasar ay may mas makabuluhang silbi bilang estratehiyang depensiba 
(pagtatanggol) o opensiba (pakikipaglaban). Kaya marapat na ang mga gay 
language na ibinabato ni Vice Ganda (bilang bahagi ng kaniyang punchlines) 
na ginagamit din ng mga karakter na ginagampanan niya sa pelikula; at 
maging ang kaniyang kakayahang sumalok ng mga salita at bigyan ito ng 
ibang pakahulugan, ay marapat suriin nang malaliman upang malaman ang 
potensiyal nito higit pa sa simpleng pagpapatawa o humor.

May pagkatransgresibo ang pagbuo sa karakter na baklang koronel 
na nagsalba sa bansa mula sa mga mananakop at mapanghasik ng dahas. 
Subersibo marahil kung paano ang hayag na bakla sa kilos, pananamit, at 
ekspresyon ay lubusang tinanggap hindi lamang ng kaniyang pamilya (ang 
lolo ni Benjamin ay isang retiradong heneral), kung hindi higit ng institusyon 
ng militar, lipunan at buong bansa (na may istatus na bayani at tagapagligtas). 
Hindi naging hadlang ang gawi at lengguwahe ng isang bakla upang mapasok 
ang restriktibong ideolohiya ng institusyon ng pamilya at pamahalaan at 
makuha ang buong respeto ng lipunan dahil sa kakayahan nitong ipaglaban 
hindi lang ang sariling kapakanan kundi ng pangkalahatan. Tagumpay man 
si Benjamin sa pelikula, hindi pa rin maitatanggi, na sa kasalukuyang estado 
ng lipunan, patuloy ang pakikibaka ng mga bakla upang malayang maihayag 
ang pagkatao at kaakuhan at makamit ang inaasam na karapatan.

Beauty and the Bestie (ABS-CBN Film Productions, Inc., Viva Films, at 
Deramas,  2015)

Ang istorya ay umikot sa samahan, tampuhan, pagsubok, pagtulungan, 
at tagumpay ng  baklang photographer na si Erika (Vice Ganda) at ng best 
friend niyang si Emman (Coco Martin), na isang heteroseksuwal na special 
agent. 

Table 4: Paggamit ng Gay language ni Vice Ganda mula sa Beauty and the Bestie

Gay language
Kahulugan ng Gay language ayon 

sa Konteksto
Pagsusuri ng Quality, Quantity, 

Relation, at Manner

1. “Hindi ko nakikita, 
dahil kitang-kita ko 
sa echoserang mga 
mata mo na yaman 
lang ng babaeng 
’to ang habol mo at 
hindi ang pag-ibig 
niya.” (ABS-CBN Film 
Productions, Inc., Viva 
Films, at Deramas, 
2015)

Mapagkunwari: Sa isang 
photoshoot para ng 
magkasintahang malapit nang 
ikasal, sagot ang linya upang ihayag 
Erika na di siya kumbinsido na 
mahal ng lalaking kliyente niya 
ang mapapangasawa nito. Dala din 
ito ng init ng ulo ni Erika sanhi ng 
problema sa kaniyang pamilya.

Malinaw na sa mahabang linya 
at nagaganap na eksena ang 
impormasyon na gusto iparating ng 
karakter. Kaya hindi man arok ang 
eksaktong kahulugan ng echosera 
ay makukuha ng manonood ang 
mensahe. Ginamit lang ang salita 
para isalarawan ang “mata” kaya 
kahit wala nito ay magiging malinaw 
pa rin ang kahulugan ng buong 
linya.



116 Demeterio, et al. • Kaloka, Keri Bongga

2. “Kruk-kruk inamez. 
Knows na knows 
kiz na ataz ang 
magwiwinggang-
gudigudiyap sa 
peygent na itiz.” 
(ABS-CBN Film 
Productions, Inc., Viva 
Films, at Deramas, 
2014)

Hello everyone. I believe I will 
win in the Ms. Uniworld pageant: 
Sinabi ito ni Natalia para magpakilala 
sa press bilang opisyal na kandidata 
ng pageant. 

Ginamit ang gay language 
bilang isang banyagang salita ng 
Uzeklovakia. May salin ang naturang 
salita sa screen para maintindihan 
ng manonood. Ngunit may salin 
man, tila iba ang kahulugan ng 
kruk-kruk inamez kung ibabatay 
sa tunog at paraan ng pagbato ng 
ng salita; tila isang mura o linya ng 
sumpa.

3. Ayoko…Norway! No Way: Ekspresyon ito ng 
matinding pagtanggi ni Erika sa 
hiling ni Emman na magpanggap 
siya bilang si Natalia na dinukot ng 
mga masasamang-loob.

Malapit sa intensiyonal na 
kahulugan ang norway sapagkat 
halos pareho ng tunog ng “no way” 
ngunit kailangan pa rin ng mabilis 
na pick-up upang masakyan ito. 
Karagdagang ekspresyon na lamang 
ito ng pagtanggi kaya maaaring 
mawala ito.

4. Shonga! Tanga: Bahagi ito ng eksena sa itaas 
(#3). Hindi naintindihan ni Emman 
ang ibig sabihin ng norway kaya 
sinabihan siya ni Erika ng shonga.

Malinaw ang nais ipakahulugan 
ng shonga sapagkat katunog ito 
ng “tanga.” Halos pabulong ang 
pagbato ng salita kaya maaring 
hindi na napansin ito ng ibang 
manonood. Halata na ang salita ay 
pinalamlam na “tanga.”

5. “G’wapo ng bestie 
ko oh…B-Y…kyut-
kyut.” (ABS-CBN Film 
Productions, Inc., Viva 
Films, at Deramas, 
2014)

Guwapo: Ang linya ay parte ng 
eksena ng pagbalik alaala ni Erika sa 
magandang samahan nila ni Emman 
noong nag-a-aaply pa lamang ito 
sa pagiging pulis; palihim niyang 
hinahalikan ang litrato ng kaibigan 
at pabulong na nagsasalita.

Ang B-Y ay letter code para sa 
“g’wapo” sa two-way radio kaya 
kung hindi pamilyar sa code na ito 
ay magtataka ang manonood kung 
ano ang ibig sabihin nito. Ngunit 
hindi makaaapekto sa mensahe ng 
linya kung hindi malinaw ang B-Y 
sapagkat ilang ulit naman binanggit 
ng karakter ang papuri. Nakatulong 
ang salita sa pagiging konsistent ni 
Erika sa paggamit ng gay language 
sa pagsalita o bilang bahagi ng linya.

6. “Sinetchiwa ikels? 
Pag na-knowsing ites 
ng pudra, tegibels 
everybody in this 
country.” (ABS-CBN 
Film Productions, Inc., 
Viva Films, at Deramas, 
2014)

Sino kayo, ’pag nalaman ito ng 
tatay ko, patay kayong lahat!: 
Gamit ang lengguwahe ng 
Uzeklovakia, pinagbantaan ni Natalia 
ang mga dumukot sa kaniya at sa 
magiging ganti ng ama niyang 
punong ministro.

Ginamit bilang lengguwahe ng 
Uzeklovakia ngunit siguradong 
malinaw sa manonood na gay 
language ito na nagpanggap bilang 
banyagang wika. Sapagkat may 
direktang salin, intindi ng manonood 
ang kahulugan. Humor ang pakay 
ng gamit ng gay language bilang 
isang banyagang wika.



117Plaridel • Vol. 14 No. 1 • January - June 2017

7. “…tapos ’pag 
nauhaw kayo gumawa 
din ako ng kalabasa 
juice with real 
kalabasa pulp bits…
keri?” (ABS-CBN Film 
Productions, Inc., Viva 
Films, at Deramas, 
2014)

Okay?: Ipinapaliwanag ni Erika sa 
dalawa niyang batang pamangkin 
ang masustansiyang baon na 
inihanda niya para dito kasunod ng 
tanong kung nagustuhan ba ng mga 
ito ang baon.

Madaling maintindihan ang 
pakahulugan ng keri sapagkat 
nailatag nang husto ang eksena at 
ibang linya. Nakatulong ang salita 
upang maging konsistent ang 
karakter at lengguwahe ni Erika. 

8. “Echosera ka, 
paano ka kakain ng 
Japanese food, e, wala 
ka namang pera. Baka 
naman panis lang 
yung nakain mo, hindi 
Japanese.” (ABS-CBN 
Film Productions, Inc., 
Viva Films, at Deramas, 
2014)

Mapagbiro: Di makumbinsi si 
Erika na ang dalawang kaibigang 
bakla ang gagastos sa kainang 
pinagyakagan sa kaniya ng mga ito. 
Kinuntsaba ni Emman ang mga ito 
para makumbinsi niya si Erika na 
pumayag na sa hiling niya.

Bagaman mahirap tumbukin ang 
eksaktong kahulugan ng echosera, 
paunang ekspresyon lamang 
ito ni Erika na di kumbinsido sa 
pagkukunwari ng mga kaibigan; 
kaya makukuha pa rin ang mensahe 
ng linya. Madalas na bahagi ng 
ekspresyon ni Erika na pagsambit 
ng gay language na di naman 
nakaaapekto sa buong pakahulugan 
ng linya.

9. “Jimbernaks kay 
Emching… Yung 
burpatud nyanchi 
jinigawan aring 
burpatud ketch. 
Yung burpatud ko 
naman, emote na 
emote…inlabey. 
’Pag yun krumayola 
’day, umbagin 
ko ang burpatud 
niyan.” (ABS-CBN 
Film Productions, Inc., 
Viva Films, at Deramas, 
2014)

Naiinis ako kay Emman. Yung 
kapatid niya nililigawan ang 
kapatid ko. E, yung kapatid ko, in 
love na in love. ’Pag yun umiyak, 
sasaktan ko ang kapatid niyan: 
Nabuking ni Erika na nanliligaw sa 
kapatid niyang si Abi ang kapatid 
ni Emman na si Tristan. Tutol dito 
si Erika kaya naibulalas niya ang 
pagkabahala sa mga kaibigang 
bakla. Gumamit siya ng gay 
language sa pag-aakalang di sila 
maiintindihan ni Emman na kasama 
nila sa usapan. Ngunit nakakaintindi 
at nakakapagsalita pala si Emman 
ng gay language.

Ito ay tahasang paggamit ni Erika ng 
gay language na kung walang salin 
sa screen ay tiyak na mahihirapan 
intindihin ng mga manonood 
na di pamilyar sa gay language. 
Malaking tulong ang salin upang 
maintindihan ng manonood ang 
buong konteksto at kahulugan ng 
eksena at usapan. Nagamit din ang 
gay language sa palihim sanang 
pagbulalas ng init ng ulo ni Erika sa 
mga kaibigang bakla at nagsilbing 
tanim ito sa isang punchline.

10. Yung burtawan 
mich

Laki ng Katawan mo: Bahagi ito ng 
eksena sa itaas (#10). Nilalait ni Erika 
ang katawan ng babaeng organizer 
ng pageant bilang pagbunton 
ng init ng ulo niya kay Emman. Sa 
eksenang ito, nagpapanggap si Erika 
bilang si Natalia.

May salin din ang mga gay language 
na ginamit na nakatulong sa pag-
intindi ng mga manonood. Ito 
din ay nakatulong upang ipakita 
ang pagbunton ng inis ni Erika 
sa organizer ng pageant na di 
naiintindihan ang gay language 
kaya ito nagdulot ng katatawanan sa 
mga manonood.



118 Demeterio, et al. • Kaloka, Keri Bongga

11. “…Diet?! Majopit 
nang jumutok yung 
burtawan mich 
ma.” (ABS-CBN Film 
Productions, Inc., Viva 
Films, at Deramas, 
2014)

Malapit na pumutok ang katawan 
mo: Bahagi pa rin ito ng mga 
naunang eksena (#10, 11). Patuloy 
ang panlalait ni Erika sa organizer; 
hindi nito maintindihan ang sinasabi 
ni Erika na kunwari ay nagsasalita ng 
lenggwahe ng Uzeklovakia. Isinalin 
ni Emman sa magandang paraan 
ang sinabi ni Erika. 

May salin din ang gay language 
na sinabi ni Erika na nagsilbing 
paraan upang tuloy-tuloy na laiitin 
ang katawan ng walang kamalay-
malay na pageant organizer. 
Naiintindihan ng manonood ang 
tunay na kahulugan kaya nagsilbing 
katatawanan ang pagkawalang-
muwang ng pinatutungkulan ng lait 
at ang kabaligtarang salin ni Emman 
para pagtakpan ang panlalait.

12. “Eh kung balikan 
mo na lang kaya ako 
dito…di ko na talaga 
keri eh.” (ABS-CBN 
Film Productions, Inc., 
Viva Films, at Deramas, 
2014)

Kaya: Nagdugo ang mga paa ni 
Erika pagatapos magpanggap na 
marunong itong mag ice-skate. 
Kinailangan na nilang umalis ni 
Emman kaya pinipilit niya si Erika 
na maglakad kahit masakit ang paa 
nito at nakuha pa nitong magsuot 
ng sapataos.

Madaling masakyan ang pakahulgan 
ng keri sa tulong ng eksena at ng 
naunang linya. Hindi na nga halos 
kailangan ang salita sapagkat kita 
naman sa eksena ang mensaheng 
nais iparating. Ngunit nakatulong 
ito sa pagiging konsistent ng 
lengguwahe at karakter ni Erika.

13. “Sinitchiwa ikaw 
chit?…Chaka?…
chaka…?” (ABS-CBN 
Film Productions, Inc., 
Viva Films, at Deramas, 
2014)

Sino ka ba?...sino ka?...sino ka?: 
Nakatakas si Natalia sa kamay ng 
mga dumukot sa kaniya. Dumiretso 
siya sa lugar kung saan nagagap 
ang pageant na lalahukan niya. 
Nagtagpo sila Erika at Natalia kaya 
nagtanong ang nalilitong si Natalia.

Ginamit ang gay language bilang 
banyagang lengguwahe ni Natalia. 
May salin din sa screen kaya 
naiintindihan ng manonood. Tama 
ang salin sinichiwa ikaw chi subalit 
ang salin ng chaka bilang “sino ka” 
ay halatang di totoo pati ng mga 
manonood sapagkat palasak na 
ang kahulugan nito ay “pangit.” 
Iba man ang salin ay kuha ng mga 
manonood na sinadya ito upang 
magdulot ng katatawanan.

14. “Natalia tali 
ang notrella from 
Uzeklovakia kruk 
kruk inamez!” (ABS-
CBN Film Productions, 
Inc., Viva Films, at 
Deramas, 2014)

Hello everyone. Ako si Natalia na 
tali ang ari galing sa Uzeklovakia: 
Ito ang pambungad na pagbati ni 
Erika bilang nagpapanggap na Ms. 
Uzeklovakia sa pageant.

Ginamit ito bilang lenggwahe 
ng Uzeklovakia ng nagpanggap 
na si Erika. Walang salin kaya 
maaaring binasa lamang ito ng 
mga manonood bilang simpleng 
pagpapakilala ni Erika na 
nagpanggap na Natalia. Nagamit at 
naisalin na ang kruk kruk inamez 
kaya arok na ito ng manonood 
ngunit ang notrella ay maaaring 
malabo sa pag-intindi ng manonood 
na di maalam sa gay language. 
Mahirap man maintindihan ang 
ibang salita, madali naman basahin 
ang nagaganap sa eksena.

15. “Ikaw chit na, di 
ko na knows, ikaw 
chit na chumika.” 
(ABS-CBN Film 
Productions, Inc., Viva 
Films, at Deramas, 
2014)

Hindi ko alam, ikaw na ang 
sumagot: Humingi ng interpreter 
si Erika para masagot ang tanong 
sa question and answer portion ng 
pageant; si Emman ang tumayong 
interpreter. Nagturuan si Emman 
at Erika kung sino ang sasagot sa 
tanong.

May salin din ang gay language 
na ginamit bilang lengguwahe ng 
Uzbeklovakia kaya naintindihan ito 
ng mga manonood. Pakay ng gay 
language at ng salin ang magdulot 
ng humor kaya nakatulong ito 
sa daloy ng eksena at pagiging 
konsistent ng karakter ni Erika.



119Plaridel • Vol. 14 No. 1 • January - June 2017

Maraming pagkakataon na mahirap sundan ang gay language kung 
paraan ng pagsasalita ang tututukan; bukod sa mabilis at dere-deretso ang 
pagkakasabi, marami din ang mga linyang may gay language. Matatas ang 
paggamit ng mga karakter ng gay language at ginamit din ito bilang panggap 
na lengguwahe ng “Uzeklovakia” (ito ang imbentong bansa na kinatawan 
ng karakter sa pelikula na si Natalia sa beauty pageant). Maraming salita 
ang mahirap arukin ang intensiyonal na kahulugan kung estruktura ng 
gay language ang titingnan. Halimbawa, ang salitang “kumrayola,” na ang 
pakahulugan ay umiyak, ay nagmula sa krayola na ang ibig-sabihin ay isang 
pangkulay. Malayo ang pangkulay sa pakahulugang iyak ngunit katunog ng 
unang baybay ng kray-ola ang cry na ang salin sa Ingles ay iyak. Mahirap 
intindihan ang matatas na paggamit ng gay language lalo na kapag kausap 
ni Erika ang mga baklang kaibigan; komplikado ito kaya naman naglagay ng 
subtitle upang maintindihan ng manonood ang mga linya. Sa pangkalahatan, 
naging informatib ang mga gay language sa tulong na din ng subtitle; at 
ang madalas at matatas na paggamit ng gay language ay may rason at may 
kaugnayan sa karakter, eksena at buong istorya.

Katulad sa mga naunang pelikula, ginamit ang pagsusuri nila Estravo 
et al. (2004) at batay dito, ang kahulugan ng mga salitang echosera at 
shonga ay tugma. May ilang mga salita na tugma o kaya ay malapit sa 
mga salita tulad ng “itis” (ito), “ina-mich” (isang mura) na malapit sa 
“inamez,” “pudra” (tatay), “emote” (padrama effect), “umbagin” (suntukin), 
“imbiyerna” (inis) na malapit sa “jimbernaks,” “chaca” (pangit) at “notrilya” 
(ari ng lalaki) na malapit sa notrella. Samantalang sa “baklese” (Cano 2006 
at 2008), matatagpuan ang mga salitang “sinitchiwa” (sino), “tegi” (patay) 
na malapit sa “tegibels,” “bortawan” (malaking katawan), “notrils” (ari ng 
lalaki) na malapit sa notrella at “Slovakia” (bobo) na maaaring parodiya 
ng Uzeklovakia. Karaniwan sa gay language na ginamit bilang buong 
pangungusap ay gumamit ng pamamaraang malayang pagdaragdag o ang 
pagbuo ng gay language sa pamamagitan ng pagsisingit (o pagpapalit) ng 
tunog o titik sa ano mang bahagi ng salita (Estravo et al., 2004). Halimbawa 
ang “jumutok” (pumutok), “ikaw chit” (ikaw), “jinijigawan” (nililigawan), 
“ina mich” (ina mo) at “burpatud” (kapatid).

Sa pelikula, lumutang ang angking kapangyarihan at kasalimuotan 
ng gay language. Ang gay language ay ginamit bilang pagpapanggap o 
banyagang lengguwahe ng karakter ni Miss Uzeklovakia, isang babaeng 
hindi kaaya-aya ang itsura at maaaring ituring din na isang parodiya 
ng isang bakla o baklang nagbibihis babae. Malalim ang ipinapahiwatig 
ng pagiging di kaaya-aya ni Miss Uzeklovakia at ang paggamit niya ng 
(dayuhang) gay language. Maaaring sipatin ito bilang depiksiyon ng isang 
baklang effeminate at nagbibihis babae na karaniwang biktima ng pang-aapi 



120 Demeterio, et al. • Kaloka, Keri Bongga

sapagkat hirap pa rin ang pagtanggap ng lipunan; at nagsasalita ng isang 
lengguwahe na itinuturing marahil ng karamihan bilang kakaiba (kaya isa 
itong panggap na banyagang lenggwahe sa pelikula). Ito ay indikatibo ng 
pagsasantabi ng heteronormatibong lipunan sa katauhan at kaakuhan ng 
bakla. Isang pagsusog sa konsepto ng otherness sa hanay mismo ng mga 
bakla na nagnais na ihanay ang sarili bilang isang “macho” katulad ng mga 
heteroseksuwal upang makawala mula sa opresyong dulot ng pagiging 
baklang feminin (Garcia, 2008).

Sa kabilang banda, ang awtomatikong pagkatuto naman ni Erika (na 
isang baklang Filipino) ng lengguwahe ni Miss Uzeklovakia na nagkataong 
kamukha niya ay maaaring manipestasyon ng pagtangka o pagnanais ng 
pag-uugnay at pagsugpong ng mga bakla sa kabila ng pagkakaiba sa uri, 
preperensiya, itsura o hulma. Sa pamamagitan ng lengguwahe, napag-
uugnay bilang isang komunidad at nagkakasugpong sa hangarin na ihayag 
at ilantad ang sarili ng walang pag-aalinlangan at panghuhusga mula sa 
lipunan.

Hindi lamang bakla ang nakapagsasalita ng gay language, pati rin si 
Emman na isang pulis at ang punong ministro ng Uzeklovakia na isang 
brusko at diktador. Ngunit bukod sa kanila, ang lahat ng mga heteroseksuwal 
na karakter sa pelikula ay hindi na lubusang nakaiintindi ng gay language 
kaya maaaring lumutang ang potensiyal na kapangyarihan ng lengguwahe. 
Naitatago ng mga baklang karakter ang kahulugan at impormasyon sa 
pamamagitan ng lengguwahe. May pagkusa man na isalin ang lengguwahe, 
hindi pa rin naman ibinigay ang buo at tunay na kahulugan sa pagsasalin—isa 
itong paraan ng depensiba sa anumang banta. Sa paliwanag ni Manalansan 
(2006), ang pagsasalin ay isang akto ng kapangyarihan, malikhaing 
pakikipagnegosasyon at isang pagtatangka sa pag-angkin ng espasyo. 
Ipinagpapalagay ng mga (dominanteng) heteroseksuwal, may karapatan 
silang malaman kung ano ang kahulugan sa likod ng mga gay language 
at ang (tamang) pagsalin ay simbolo ng pagyuko sa kapangyarihan ng 
heteroseksuwal. Sa kabilang banda, ang tahasang pagtanggi ng mga bakla 
na ilahad ang totoong salin ng gay language ay simbolo ng kanilang pagtutol 
sa pagyuko sa kapangyarihan at sa pagtutol na ito, nakalilikha sila ng 
espasyong kanila lamang at sariling kapangyarihan. Gamit ang lengguwahe, 
napag-uusapan ng mga baklang karakter ang mga bagay ng hindi nalalaman 
ng ibang tao sa paligid kung ano at sino ang pinatutungkulan. Hindi malay 
ang ibang kausap sa intensiyon, hangarin, at pakay sa loob ng usapan—isa 
itong paraan ng pakikipaglaban. 

Ang pagkatuto ni Emman at ng punong ministro ng gay language 
ay indikatibo marahil ng pagtagos ng gay language at gayundin din 
ng kapangyarihan sa pagitan ng bakla at heteroseksuwal ngunit hindi 



121Plaridel • Vol. 14 No. 1 • January - June 2017

masasabing lubos ito: sa gana ng bakla, ang lengguwahe ay nagsilbing 
instrumento ng pagtanggap na nagbigay-daan sa disimuladong paggiit ng 
sarili at pagtalakay ng karanasan at pananaw sa mapagdiskriminang mundo 
ng mainstream at heteroseksuwal. Nagagamit man ang lengguwahe para 
sa sariling kapakinabangan, ang ideya ng paghangad ng “pagtanggap” at 
“paggiit” ay bunsod pa rin ng pagsasantabi. Sa gana ng mga heteroseksuwal, 
ang pagkatuto at pagkaintindi ng gay language ay isang pansamantalang 
kapangyarihan upang malaman ang kahulugan ng usapan ng mga bakla. 
Gaya ng nauna nang pagtalakay, indikatibo marahil ito ng kooptasyon sa 
bakla ng sistemang ginagalawan o di kaya resulta ng kusang pagpapasok ng 
bakla sa isang malikhaing negosasyon, ngunit hindi nangangahulugan ng 
lubusang pagsukob sa asimilasyon. Pansamantala lamang ito sapagkat batid 
ng mga bakla ang implikasyon ng pagkatuto ng mga heteroseksuwal kaya 
patuloy din ang pagbago at inobasyon nila sa gay language upang mapanatili 
ang pagiging eksklusibo at komyunal nito sa mga bakla (Manalansan, 2006) 
na manipestasyon ng pagtutol laban sa lubusang pagsuklob ng dominanteng 
lipunan. 

Kongklusyon
Sa kabuuan, nakatulong man ang gay language sa pagbuo ng katatawanan, 
lutang pa rin ang estilo ng humor ni Vice Ganda sa mga karakter na 
ginampanan niya—ang “pagsasabi ng halata na” (stating the obvious) at 
paggamit dito upang barahin ang kausap (sarcasm) upang makamit ang 
klase ng mainstream comedy na kaniyang marka at pinasikat. Ginamit ang 
gay language sa pagbibigay ng diin sa ilang mga linya upang magbigay ng 
kulay at humor sa mga eksena kahit pa sa mga pagkakataong seryoso ang 
eksena. Indikasyon ito na hindi lamang para sa katatawanan ang lengguwahe 
ng bakla; maaari din itong gamitin sa iba pang klase ng diskurso; sinisira 
nito ang dominanteng pag-iisip na kapag mga linyang mula sa bakla ay 
katatawanan na agad.

Kadalasan mang nasa pagbibiro ang modo at para sa humor ang pakay, 
hindi maitatanggi na may higit na malalim na kahulugan at kabuluhan ang 
paggamit ng mga bakla ng gay language sa gitna ng pagsasantabi ng lipunan: 
Una, bilang isang pagtutol sa lubusang pagsuklob ng mga itinakdang 
pamantayan sa gitna ng kooptasyon sa mga bakla ng sistemang ginagalawan; 
ikalawa, bilang paraan ng paggiit sa pagkatao, kaakuhan, at identidad at 
pag-angkin ng espasyo sa kabila ng pagsasantabi at limitasyong idinidikta 
ng parametro ng ideolohiya; ikatlo, ang pag-uugnay at pagsugpong sa 
kapuwa bakla bilang isang komunidad; at ikaapat, bilang estratehiyang 
depensiba (pagtatanggol) at opensiba (pakikipaglaban) na isang potensiyal 
na kapangyarihan ng lengguwahe ng bakla.



122 Demeterio, et al. • Kaloka, Keri Bongga

Talasanggunian
ABS-CBN Film Productions, Inc., Viva Films, & Deramas, W. V. (2012). Sisterekas [Motion picture]. 

Philippines: Viva Films.

ABS-CBN Film Productions, Inc., Viva Films, & Deramas, W. V. (2013). Girl, boy, bakla, tomboy [Motion 

picture]. Philippines: Viva Films.

ABS-CBN Film Productions, Inc., Viva Films, & Deramas, W. V. (2014). The amazing praybeyt Benjamin 

[Motion picture]. Philippines: Viva Films.

ABS-CBN Film Productions, Inc., Viva Films, & Deramas, W. V. (2015). Beauty and the bestie [Motion 

picture]. Philippines: Viva Films.

ABS-CBN.com. (2016, January13). Beauty and the bestie breaks a second chance PH record. Retrieved 

from http://news.abs-cbn.com/entertainment/01/13/16/beauty-and-the-bestie-breaks-a-second-

chance-ph-record. 

ABS-CBN.com (2016, December 29). Super parental guardian’s now PH’s highest grossing local fim.

Retrieved from http://news.abs-cbn.com/entertainment/12/29/16/super-parental-guardians-

now-phs-highest-grossing-local-film.

Archer, D., Aijmer, K., & Wichmann, A. (2012). Pragmatics: An advanced resource book for students. London: 

Routledge.

Casabal, N. V. (2008). Gay language: Defying the structural limits of English language in the Philippines.

Kritika Kultura 11, 74-101. Quezon City, PH: Ateneo de Manila University Press.

Cano, L. (2006). Baklese: Pinoy pop queer dictionary. Quezon City, PH: Milflores Publishing, Inc. 

Cano, L. (2008). Baklese dos: Pinoy pop queer dictionary. Quezon City, PH: Milflores Publishing, Inc. 

Dumawal, M. (2014, January 16).  Girl, boy, bakla, tomboy now all-time highest grossing PH film. 

Retrieved from http://new.abs-cbn.com/entertainment/01/16/14/girl-boy-bakla-tomboy-now-all-

time-higest-grossing-ph-film.

Estravo, E. B., Villamor, L. A. & Mangune, A. G. (2004). Mga salitang homosekswal: Isang pagsusuri. Manila, 

PH: Divisyon ng Linggwistika Komisyon ng Wikang Filipino.

Garcia, J. N. C. (2008).Philippine gay culture: Binabae to bakla, silahis to MSM (2nd Edition). Quezon City, PH: 

The University of the Philippines Press. 

Grice H. P. (2012). Implicature. In Archer, Aijmer, & Wichmann (Eds.), Pragmatics: An advanced resource book 

for students (pp. 47-61). London: Routledge.

Levinson, S. C. (1983).Pragmatics. Cambridge, England: Cambridge University Press.

Manalansan IV, M. F. (2006).Global divas Filipino gays in diaspora (Philippine edition). Quezon City, PH: 

Ateneo De Manila University Press. 

Remoto, D. (2004).Buhay Bbding. Pasig City, PH: ANVIL Publishing, Inc. 

Yule, G. (1996).Pragmatics. Oxford: Oxford University Press.

Zafra, J. (2016, March 8). Last year in Philippine movies: A time for change or business as usual? 

Retrieved from http://interaksyon.com/article/124952/jessica-zafra-last-year-in-Philippine-

movies-a-time-for-change-or-business-as-usual



123Plaridel • Vol. 14 No. 1 • January - June 2017

GENEROSO PAMITTAN, JR. teaches as regular faculty in the Department of Communication, Institute 
of Arts and Sciences, Far Eastern University. He was the former Associate Dean of the said Institute. He 
obtained his MA in (Broadcast) Communication from the University of the Philippines, Diliman, and is 
currently pursuing on a full time basis his Ph.D. in Philippine studies at De La Salle University, Manila. 
(Corresponding author: gpamittan@feu.edu.ph; generoso_pamittan@dlsu.edu.ph)

CHARRI AMADO recently finished her bachelor’s degree in Philippine studies. major in media studies, at 
De La Salle University. (Corresponding author: charri_amado@dlsu.edu.ph) 

VICTORIA AMANTE recently finished her bachelor’s degree in Philippine studies. major in media studies, 
at De La Salle University. (Corresponding author: victoria_amante@dlsu.edu.ph)

FEORILLO A. DEMETERIO III is a Full Professor of the Department of Filipino, College of Liberal Arts, and 
the Director of the University Research Coordination Office, De La Salle University. He served as a visiting 
research professor at the Council for Research in Values and Philosophy, Catholic University of America, 
Washington, D.C., in 2013. (Corresponding author: feorillo.demeterio@dlsu.edu.ph)



124 Demeterio, et al. • Kaloka, Keri Bongga


