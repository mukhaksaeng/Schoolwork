









































6ang daynamiks-demeterio.pmd


M.D.P. Turingan and F.P.A. Demeterio III

91

HUMANITIES DILIMAN  (JANUARY-JUNE 2017) 14:1, 91-116

ISSN 1655-1532 Print / ISSN 2012-0788 Online

ABSTRACT

Aside from being a famed painter and National Artist, Carlos “Botong” Francisco

is also known for his historical works that were based on thorough researches

on their specif ic contexts. As he delved into the f ield of history, he also

unconsciously delved into various historiographies that shaped the discourses

of historians who stood as his sources, as well as into the historiography that

shaped his own advocacy as a visual historian. Botong has sixteen major

historical works, and four among them have clearly dealt with religion. This

paper used these four religious-historical works in order to explore his being

a visual historian. This paper aimed at examining the hidden tensions between

Hegelian and orientalist historiographies, and postcolonial historiography.

This paper contains two susbstantive sections: 1) a comprehensive discussion

on the physical characteristics, origin, location, themes, and contents of the

four works, as well as their appropriate and inappropriate details; and 2) an

analysis of the dynamics between the just mentioned historiographies.

Keywords: Carlos “Botong” Francisco, Hegelian Historiography, Orientalist

Historiography, Postcolonial Historiography, Historical Works of

Francisco, Religious Works of Francisco, Religious-Historical Works

of Francisco, First Mass in the Philippines, Introduction of the First

Christian Image, Introduction of Christianity, Progress of Medicine

Ang Daynamiks ng mga Historyograpiyang
Nakapaloob sa mga Obrang Pinturang Relihiyoso-
Historikal ni Carlos “Botong” Francisco
(The Dynamics of the Historiographies within
the Religious-Historical Paintings of
Carlos “Botong” Francisco)

Melanie D.P. Turingan
University of Santo Tomas

F.P.A. Demeterio III
De La Salle University



92

Daynamiks sa mga Pinturang Relihiyoso-Historikal ni Botong Francisco

INTRODUKSIYON

Ipinanganak noong 1912 ang tanyag na pintor, miyuralist, manlilikhang bayan, at
Pambansang Alagad ng Sining na si Carlos “Botong” Francisco. Bata pa lamang,
mapapansin sa kaniyang mga likha ang mga mito at kuwento tungkol sa kaniyang
bayang Angono, sa Lalawigang Rizal. Iginuhit niya ang kasaysayan, tradisyon, at pang-
araw-araw na pamumuhay ng mga naroroon (Rubin 22). Nakilala siya dahil sa kaniyang
estilo, lalo na sa paraan ng kaniyang paglalatag ng mga paksa at pagiging mabusisi sa
mga detalye. Hindi payak ang mga linya sa kaniyang kambas kaya nasasabing may
taglay na dinamismo at melodiya ang mga ito. Malalim ang kamalayan at kaalaman
ni Botong tungkol sa kaniyang mga paksa (Benesa 10).

Sa paglipas ng panahon, patuloy na ipinamalas ni Botong ang kaniyang kahusayan
kaya kinilala siya ng mga kritiko, kapuwa pintor, at kliyente. Umiinog ang kaniyang
mga obra sa mga paksang may kinalaman sa kasaysayan ng lahing Filipino,
Kristiyanismo, nasyonalismo, at kulturang Filipino. Mababanaag sa mga ito ang mithiin
niyang ibangong muli ang pagpapahalaga ng mga Filipino sa sariling tradisyon.
Maliwanag na nakabatay ang mga historikal na obra ni Botong sa masinsinang
pananaliksik ng mga espesipikong konteksto nito.

Layunin ng Sanaysay

Historyograpiya ang tawag sa mga diskursong nakakubli sa mga tekstong
pangkasaysayan. Kaya sa pagbabad ni Botong sa larangan ng kasaysayan, hindi
maiiwasang masaklawan niya ang ilang historyograpiyang umiiral sa kaniyang mga
nabasang sanggunian. Bilang biswal na historyador, hinubog ng historyograpiya ang
sariling adhikain ni Botong. Buhat nito, hangarin ng papel na kilalanin ang mga
nakakubling diskursibong tensiyon at daynamiks sa pagitan ng mga historyograpiyang
nakapaloob sa mga historikal na obra ng Pambansang Alagad ng Sining.

Metodolohiya

Mga Tekstong Sinuri: May 16 na pangunahing historikal na obra si Botong: ang
Rising Philippines (1936), ang Sanduguan (1936), ang Introduction of Christianity in
the Philippines (1940), ang Kalantiao and Lubluban (1946), ang Five-Hundred Years
of Philippine History (1952), ang Progress of Medicine (1953), ang Pageant of Commerce
(1956), ang Evolution of Philippine Culture (1957), ang Execution of Dr. Jose Rizal
(1960), ang Pio Valenzuela Visits Jose Rizal in Dapitan (1960), ang Struggles Through



M.D.P. Turingan and F.P.A. Demeterio III

93

Philippine History (1964), ang Progress Through Education (1964), ang Sandugo
(1964), ang First Mass in the Philippines (1965), ang Introduction of the First Christian
Image (1965), at ang Life of Ferdinand E. Marcos (1969). Sa labing-anim na obrang
ito, apat ang nakatuon sa paksa ng relihiyon: ang Introduction of Christianity in the
Philippines, ang unang dalawang panel ng Progress of Medicine na may kabuuang apat
na panel, ang First Mass in the Philippines, at ang Introduction of the First Christian
Image. Sa hangaring mabigyan ng malalimang pagsusuri, mahalagang limitahan ang
lawak ng pag-aaral. Minabuti ng papel na itong tumutok lamang sa apat na relihiyoso-
historikal na obra.

Mga Teoretikal na Usapin: May tatlong matitingkad na historyograpiya ang mga
nasabing relihiyoso-historikal na obra ni Botong: Hegelyana, oryentalista, at
postkolonyal. Habang tumatayong mga lumang metanaratibo ang Hegelyana at
oryentalistang historyograpiyang nakaugat sa kamalayan ng maraming historyador,
ang postkolonyal na historyograpiya ay pumoposisyon bilang kontra-metanaratibong
humahamon sa hegemonya ng dalawang naunang historyograpiya. Kaya minarapat
na pag-aralan ng papel na ito ang diskursibong tensiyon sa pagitan ng Hegelyana at
oryentalistang historyograpiya at ng postkolonyal na historyograpiya.

Ang historyograpiya ng pilosopong Aleman na si Georg Wilhelm Friedrich Hegel
(1770-1831) ang pinakaartikuladong teoryang pilosopiko tungkol sa kasaysayan.
Balak ni Hegel na mabatid ang kahulugan at direksiyon ng kasaysayan batay sa
kaniyang pilosopiya at metapisika. Para sa kaniya, ang kasaysayan ay isang dinamikong
larangan kung saan maaaring unawain ang kalayaan at progreso. Lahat ng bagay na
umiiral ay makatwiran sa puntong nagpapakita ito ng murang antas ng pagtuklas sa
kalayaan (tingnan sa Little). Naniniwala si Hegel na may prosesong diyalektiko ang
kasaysayan na binubuo ng tesis, anti-tesis, at sintesis. Ang tesis ay isang elementong
may taglay na mga kontradiksiyon sa kaniyang kasalukuyang estruktura. Ang mga
kontradiksiyong ito ay uusbong o magpapausbong sa anti-tesis na magdudulot naman
ng tunggalian laban sa tesis. Lalabas mula sa tunggaliang ito ang sintesis na mas
matatag at mas perpekto kompara sa tesis. Subalit may taglay ring sariling mga
kontradiksiyon ang sintesis, kaya haharapin nito ang panibagong siklo ng diyalektika
bilang mas matatag at mas perpektong tesis. Progresibo ang diyalektika ni Hegel at
patuloy ang siklo nito hanggang marating ang pinakaperpektong antas (tingnan sa
Little). Sa kaniyang metapisika, inihayag ni Hegel ang diyalektika ng kasaysayan
bilang mga hakbang ng Espiritu patungo sa kaniyang pagtamo ng kaalaman tungkol
sa kaniyang sarili. Sa mas madaling salita, umiinog ang historyograpiyang Hegelyana
sa pagsusulat ng kasaysayan gamit ang balangkas ng progreso mula sa mababang
antas tungo sa mas mataas na antas ng katayuan.



94

Daynamiks sa mga Pinturang Relihiyoso-Historikal ni Botong Francisco

Natuklasan ng tagapagtaguyod ng postkolonyal na historyograpiya na si Edward
Said (1935-2003) ang oryentalistang historyograpiya, kaya mahalagang maunawaan
kung ano ang postkolonyal na historyograpiya bago talakayin ang nasabing
oryentalistang historyograpiya. Ang postkolonyal na historyograpiya ay isang paraan
ng pagsusulat ng kasaysayang pumupuna sa mga kondisyong iniwan ng Europeo at
Amerikanong kolonisasyon (Demeterio “Some Useful Lessons” 16). Maaaring nagmula
ang pag-usbong ng historyograpiyang ito sa pampletong Discourse on Colonialism
(1950) ng Martinikanong makata, nobelista, politiko, at pilosopong si Aimé Césaire
(1913-2008), pati na sa aklat na Black Skin, White Mask ng isa pang Martinikanong si
Frantz Fanon (1925-1961) na isang psychiatrist at rebolusyonaryo (Demeterio 2008,
16-17). Ang akda ni Césaire ay sumusuri sa malalagim na bakas ng kapitalismo at
kolonyalismo sa parehong kamalayan ng mga kolonisador at ng mga nakolonisa.
Isinisiwalat nito ang mga kontradiksiyon at pagiging ipokrito ng mga Kanluraning
idea ng “progreso” at “sibilisasyon.” Matingkad ito lalo na sa mga idea ng pagiging
“salbahe,” “hindi kulturado” at “primitibo.” Kasunod sa politikal na deskolonisasyon ng
kaniyang Karibeng lipunan, nanawagan si Césaire para sa deskolonisasyon ng Karibeng
isip at diwa. Tumatagos ang akda ni Fanon sa sistema ng politikal at ekonomikong
dominasyon at nakatuon sa sikoanalisis at penomenolohiya ng kolonyalismo. Sinisid
niya ang imperyoridad ng nasakop na diwa at ang mga kaakibat nitong delusyon,
pobya, at pag-aalalang naiwan sa diwa ng mga kolonisador.

Nag-umpisa ang postkolonyal na historyograpiya sa mga teoretiko at analitikong
sangkap mula sa mga maestro ng suspisyon na sina Karl Marx (1818-1883), Sigmund
Freud (1856-1939), at Freidrich Neitzsche (1844-1900), gayundin sa eksistensiyal
na penomenolohistang si Jean-Paul Sartre (1905-1980) (Demeterio 2008, 17).
Kalaunang ginamit na rin ng postkolonyal na historyograpiya ang mga estrukturalista
at post-estrukturalistang balangkas nina Louis Althusser (1918-1990), Michel
Foucault (1926-1984), Jacques Lacan (1915-1980), at Jacques Derrida (1930-2004)
(Demeterio 2008, 17).

Ang oryentalistang historyograpiya ay isang paraan ng pagsusulat ng kasaysayang
nadeskubre ng Palestino-Amerikanong teorisista at kritikong si Said. Ang
oryentalismo ay isang tradisyon ng pagsusulat o pag-iisip ng mga Kanluraning
manunulat, siyentista, pantas, manlalakbay, at mass media tungkol sa silangan at
mga tagasilangan, lalo na ng mga Arabe (Kennedy 2). Nagsimula ang tradisyong ito
mula pa noong isinulat ng mga Griyego ang kanilang mga obserbasyon tungkol sa
silangan at nagpatuloy hanggang sa mga kasalukuyang dokumentaryong
pantelebisyon at pampelikulang produksiyon tungkol sa nasabing paksa. Noong ika-
18 daang taon, naging isang mahalagang larangan ang oryentalismo sa maraming



M.D.P. Turingan and F.P.A. Demeterio III

95

pamantasan sa Europa lalo na sa disiplinang pilolohiya, lingguwistika, etnograpiya,
kultural na interpretasyon, at pagsasalin ng mga tekstong mula sa silangan.

Bilang reaksiyon sa kaniyang natuklasang oryentalistang historyograpiya, naglahad
si Said ng isang tiyak na postkolonyal na historyograpiyang pumupuna sa
oryentalismo. Bukod sa hindi na naabutan ni Botong ang pagsikat ng anti-
oryentalistang historyograpiya ni Said, masyadong naging pang-akademiko ang antas
ng historyograpiyang ito upang mapagtuunan ng isang pintor na samot-sari ang mga
proyekto. Kaya’t kampante ang papel na itong hindi nakapaloob sa mga historikal na
obra ni Botong ang anti-oryentalistang historyograpiya ni Said. Ngunit para mas
madaling mapansin ang bakas ng oryentalistang historyograpiya sa mga obra ni
Botong, mahalagang maunawaan pa rin ang anti-oryentalistang historyograpiya ni
Said.

Ang puna ni Said sa oryentalismo, na isang Kanluraning paraan ng pagsusulat at
pagrerepresenta sa silangan, ay binubuo ng kaniyang radikal at diskursibong pagsusuri.
Tinahak ni Said ang landas na dinaanan na nina Nietzsche at Foucault patungo sa
prinsipyong ang kaalaman at kapangyarihan ay mahigpit na nakahabi sa isa’t isa
(Spanos 70-71). Katulad ng natuklasan ng dalawang Europeong pilosopong ito na
hindi posibleng talakayin ang kaalaman nang hiwalay sa kapangyarihan, o ang
kapangyarihan nang hiwalay sa kaalaman. Ipinakita rin ni Said na may lihim na
sabwatan ang oryentalismo at kolonisasyon. Ang oryentalismo o ang pagdidiskurso
tungkol sa Silangan ay parehong pasakalye at lehitimasyon ng kolonisasyon. Ang
pagpuna ni Said sa oryentalismo ay maaaring bigyan ng buod sa pamamagitan ng
tatlong pangunahing pahayag.

Una, ibinunyag niya na ang oryentalistang diskursong inakala ng nakararami na
obhetibo, empiriko, at walang kinikilingan ay may nakakubli palang hindi kaaya-
ayang politikal na tunguhin–ang paghahanda ng mga kanluraning imperyalistang
estadong sakupin ang iba’t ibang lipunan at kultura sa silangan (Spanos 72).
Pangalawa, isiniwalat din niyang ang silangan ay naglilingkod para sa kanluran.
Dumating pa sa puntong tumulong ang silangan sa kanluraning gawain ng pagbubuo
ng kaniyang kanluraning identidad. Isa sa mga prinsipyo ng estrukturalismo ang
nagsasaad na ang kahulugan ay hindi umuusbong mula sa ugnayan ng signifier at ng
inirepresentang realidad (Spanos 72). Sa halip, itinuturo ng estrukturalismo na ang
kahulugan ay umuusbong mula sa pagkakaiba ng mga kaugnay na signif ier at sa
pagkakaiba ng mga kaugnay na inirepresentang realidad. Ipinaliwanag ni Said na
naglingkod ang silangan bilang ibang signif ier o negatibong imahen para mabuo ng
kanluran ang kahulugan ng kaniyang pagiging kanluranin. Kaya ang mga kanluraning



96

Daynamiks sa mga Pinturang Relihiyoso-Historikal ni Botong Francisco

imahen sa sarili tungkol sa rasyonalidad, maskulinidad, industriya, moralidad, at iba
pa ay ibinuo batay sa mga oryentalistang imahen tungkol sa silangan bilang irasyonal,
binabae, tamad, inmoral, at iba pa. Pangatlo, ang pagbibigay niya ng diin na habang
inirerepresenta ng oryentalismo ang esensiya ng silangan, nagkakaroon ito ng
simplipikasyon, reduksiyon, at distorsiyon sa komplikado, marami, at radikal na
pagkakaiba sa identidad ng silangan (Spanos 72). Ang pinasimple, binawasan, at
binaluktot na imahen ng silangan bilang barbaro, hindi maunlad, hindi sibilisado, at
walang disiplina ang nagsilbing dahilan at lehitimasyon kung bakit nararapat isailalim
ito sa pangangalaga ng kanluran gamit ang kolonisasyon.

Daloy ng Sanaysay

Batay sa hangarin ng papel na itong magagap ang kalibre ng pagiging biswal na
historyador ni Botong sa pamamagitan ng pagsusuri sa kaniyang apat na obrang
relihiyoso-historikal, gayundin ang mapag-aralan ang nakapaloob na tensiyon sa
pagitan ng Hegelyana at oryentalistang historyograpiya at postkolonyal na
historyograpiya, may dalawang sustantibong seksiyon ang papel na ito: 1) isang
komprehensibong pagtalakay sa pisikal na anyo, pinagmumulan at kinaroroonan, tema
at nilalaman ng bawat obra, ang mga angkop at hindi angkop na elemento at detalye
nito; at 2) isang pagsusuri sa daynamiks sa gitna ng mga nabanggit nang
historyograpiya.

ANG MGA RELIHIYOSO-HISTORIKAL  NA OBRA NI BOTONG

Nabanggit sa introduksiyon na ang apat na relihiyoso-historikal na obra ni Botong
ang magsisilbing pangunahing teksto sa pagsusuring ito: ang Introduction of
Christianity in the Philippines, ang unang dalawang panel ng Progress of Medicine,
ang First Mass in the Philippines, at ang Introduction of the First Christian Image. Sa
kasalukuyang seksiyon, tatalakayin ang pisikal na anyo, pinagmumulan at kinaroroonan,
tema at nilalaman ng apat na obra, gayundin ang mga angkop at hindi angkop na
elemento at detalye ng mga ito.

Ang Introd uction of Christianity in the Phil ippines

Deskripsiyon at Nilalaman ng Obra: Ang obrang Introduction of Christianity in the
Philippines ay isang oil on canvas na may 168 na sentimentrong lapad at 335 na
sentimetrong taas (Flores 230). Mapupusyaw na lungti at dilaw ang nangingibabaw
sa obrang tumatalakay sa kumbersiyon ng mga katutubong Filipino patungo sa



M.D.P. Turingan and F.P.A. Demeterio III

97

pananampalatayang Kristiyano.  Ginamitan ni Botong ang obrang ito ng tanyag niyang
estilo ng pagtatagpi-tagpi at pagsapin-sapin ng mga imahen. Dahilan ito kaya
masasabing isang composite na obra ang Introduction of Christianity in the Philippines.
Ang obrang ito ay kinomisyon ni Fr. Sylvestre Sancho, rektor ng Pamantasan ng
Santo Tomas, para maging permanenteng palamuti sa gran escalera ng Main Building
ng nasabing pamantasan. Kapag kaharap natin ang gran escalera, nasa kanan ang
obrang ito, habang nasa kaliwa ang obrang kasabay na nilikha ni Galo Ocampo (1913-
1985) na may pamagat na Hispanidad. Taliwas sa inaakala ng nakararami, nasa labas
ng Museo ng Pamantasang Santo Tomas ang nasabing obra, bagaman nasa loob ito ng
Main Building ng nasabing pamantasan. Sa Larawan 1, makikita ang pagmamapa ng
nilalaman ng obra.

Sa seksiyon ng Larawan 1, makikita ang isang prayleng Dominikanong may hawak na
krus na nakalapat sa kaniyang kaliwang pisngi. Sa seksiyon b at c naman matatanaw
ang dalawang Indio na tila mag-asawa. Pareho silang nakaluhod sa harap ng prayleng
may hawak na krus. Nakatingala at nakahalukipkip ang lalaki, habang taimtim na
nakayuko ang babae. Sa seksiyon d, mapapansin ang isang sundalong Espanyol na
may hawak na isang nakarolyong dokumento at nakatayo sa harap ng isang bandilang
walang malinaw na detalye.

Larawan 1: Mapa ng Nilalaman ng Introduction of Christianity  in the Philippines



98

Daynamiks sa mga Pinturang Relihiyoso-Historikal ni Botong Francisco

Ang seksiyon e ng parehong Larawan, ipinamamalas ang dalawang bahay-kubo sa
ilalim ng mga punong niyog. Nagkukuwento ang seksiyon f sa pagtatayo ng isang
malaking simbahan. Dito, may dalawang Indio na nagtatrabaho sa tuktok ng nasabing
gusali. Masisilayan sa seksiyon h ang ilang sinusunog na mga katutubong relihiyosong
imahen. Habang sa seksiyon g, tinutumba ng dalawang sundalong Espanyol at ng
isang Indio ang malaking paganong imahen.

Mga Angkop na Elemento at Detalye: Ipinakita ni Botong sa obrang ito ang
kumbersiyong pinangunahan ng mga prayleng Dominiko sa mga katutubong Filipino.
Hindi ito taliwas sa kasaysayan ng orden ni Santo Domingo sa Pilipinas. Taong
1581, dumating ang nasabing orden sa bansa sa pamumuno nina Padre Domingo
Salazar at Padre Cristobal de Salvatierra. Itinatag nila ang kanilang probinsiya ng
Pinakabanal na Rosaryo noong 1587 at nagsimulang umikot sa ilang parte ng Luzon.
May ilang nagpunta sa Bataan at Pangasinan, habang nanatili ang iba sa lungsod ng
Maynila para tutukan ang mga Tsino sa distrito ng Parian at paghandaan ang binabalak
nilang misyon sa Asya. Taong 1594, nagtungo sila sa Cagayan at sinimulang
palaganapin ang Kristiyanismo sa nasabing lugar. Mula roon, tumulak sila patungong
Babuyanes at Batanes (Hornedo 47).

Malinaw sa kasaysayang gumamit ang mga Espanyol ng ilang mga tema sa mga obra
upang magbigay ng daan sa kanilang mga interes sa katutubong lipunan. Ang proseso
ng reduccion (seksiyon f at e ng Larawan 1) ay ang sapilitang pagpapalipat sa mga
Filipino mula sa maliliit at kalat-kalat na barangay patungo sa mas malaking kabesera
upang mapadali ang pagbabantay ng mga prayle at militar. Sa kabesera matatagpuan
ang simbahan, casa tribunal o munisipyo, pamilihan, at himpilan ng militar. Ang
pagwasak at pagsunog sa mga katutubong relihiyosong imahen (seksiyon h at g ng
Larawan 1) ay sistematikong isinagawa ng mga prayle upang mabilis na malimutan
ng mga katutubong Filipino ang kanilang paganong pananampalataya. Ang sapilitang
paggawa (seksiyon f ng Larawan 1) ay ipinatupad ng mga Espanyol sa mga katutubong
Filipino para sa konstruksiyon ng mga simbahan, gusaling pampubliko, lansangan, at
tulay.

Mga Hind i Angkop na Elemento at Detalye: Kaduda-duda ang paggamit ni Botong
sa mga imahen ng bagani bilang kasabwat ng mga sundalong Espanyol (seksiyon g
ng Larawan 1) at ng mga obrerong nasa tuktok ng simbahan. Kilala sa kanilang
pulang putong ang mga baganing tumatayong isa sa mga lider ng pre-kolonyal na
barangay at kumukuha ng kapangyarihan sa kanilang lakas, tapang, at panindigang
ipaglaban ang kanilang lipunan sa anumang eksternal na banta. Kaya lumalabas na



M.D.P. Turingan and F.P.A. Demeterio III

99

isang kontradiksiyon ang pagiging baganing naninilbihan sa mga Espanyol. Kapansin-
pansin din ang kawalan ng detalye ng mga katutubong relihiyosong imahen ni Botong
(seksiyon h ng Larawan 1). May malaki ngunit malabong gusali sa likod ng simbahan
(seksiyon f ng Larawan 1). Kung ito man ang Main Building ng Pamantasang Santo
Tomas, anakronistiko ang representasyong ito dahil may ilang daang taong pagitan
ang kumbersiyong isinagawa ng mga prayleng Dominiko at ang pagtatayo ng naturang
Main Building sa distrito ng Sampaloc, Maynila (Lim-Pe 49). Taliwas sa inakala ng
maraming Filipino, moderno at hindi antigo ang arkitektura ng gusaling ito.

Ang Unang Dalawang Panel ng Progress of Med icine

Deskripsiyon at Nilalaman ng Obra: Gaya ng nabanggit na, ang Progress of Medicine
ay binubuo ng apat na panel. Oil on canvas ang obrang ito at ang bawat panel nito ay
may 400 sentimetrong lapad at 500 sentimetrong taas (Flores 231). Mga kulay ng
lupa at lungti ang nangingibabaw sa unang panel na tumatalakay sa katutubong
relihiyon at medisina ng mga Filipino. Ginamitan pa rin ni Botong ang unang panel
ng kaniyang estilo sa pagtatagpi-tagpi at pagsasapin-sapin ng mga imahen. Kaya
masasabi ding isang composite na likha ang unang panel. Kinomisyon ang buong
Progress of Medicine nina Dr. Agerico Sison, direktor ng Philippine General Hospital,
Dr. Eduardo Quisumbing, direktor ng Pambansang Museo ng Pilipinas, Dr. Florentino
Herrera, Jr. , at Dr. Constantino Manahan. Orihinal na nakasabit ang apat na panel nito
sa bukana ng Philippine General Hospital, na ikinasira naman ng obra paglipas ng
ilang dekada.  Matapos ang restorasyon noong 2011, inilipat ito sa Pambansang
Museo ng Pilipinas, na nagkaroon ng sariling bulwagan. Mga potograpikong
reproduksiyon na lamang ang naiwan sa orihinal na kinalalagyan nito sa bukana ng
Philippine General Hospital. Sa Pigura 2, makikita ang pagmamapa ng nilalaman ng
unang panel ng obra.

Makikita sa seksiyon a ng Larawan 2 ang isang bata at balingkinitang babaylang nasa
gitna ng isang ritwal. Sa seksiyon b, matatagpuan sa kaniyang likuran ang isang
malaking katutubong relihiyosong imaheng yari sa kahoy. Sa seksiyon c at d,
mapapansin ang dalawang lalaking nag-aalay ng alak at ilang produktong agrikultural.
Samantalang sa seksiyon e, kabilang ang isang baboy sa nasabing mga alay. At sa
seksiyon f, nakaratay ang isang payat at maputlang lalaking may sakit.

Masasaksihan sa seksiyon g ng parehong Larawan ang isang datu/rajah/sultan na
nakasuot ng pulang putong at may tangan na kampilan. Sa seksiyon h, pinapayungan
siya ng isang batang alipin at binabantayan ng dalawang kawal na matatagpuan sa
seksiyon i. Sa seksiyon j, makikita ang mga katutubo at ilang dayuhang mula sa



100

Daynamiks sa mga Pinturang Relihiyoso-Historikal ni Botong Francisco

bansang Tsina na nakikiisa sa nagaganap na ritwal. Sa seksiyon k, mapapansin ang
isang umalahokang may hawak na tambuli at nakatungtong sa isang mataas na
estruktura at nagtatawag ng atensiyon sa kaniyang mga kanayon.

Samantalang sa pangalawang panel ng Progress of Medicine, kulay puti at lungti
naman ang nangingibabaw sa likhang tumatalakay sa kontradiksiyon sa pagitan ng
katutubong relihiyon at medisina at ng kanluraning relihiyon at medisina na dala ng
mga mananakop na Espanyol. Ginamitan pa rin ni Botong ang ikalawang panel ng
kaniyang estilo sa pagtatagpi-tagpi at pagsasapin-sapin ng mga imahen. Kaya masasabi
ring isang composite na likha ang ikalawang panel. Sa Larawan 3, masasaksihan ang
pagmamapa ng nilalaman ng ikalawang panel na ito.

Larawan 2: Mapa ng Nilalaman ng Unang Panel ng Progress of Medicine



M.D.P. Turingan and F.P.A. Demeterio III

101

Dahil ipinapakita ng ikalawang panel ang kontradiksiyon sa pagitan ng katutubo at
kolonyal na relihiyon at medisina, sadyang mas komplikado ang nilalaman nito kung
ihahambing sa unang panel. Para sa panig ng katutubong relihiyon at medisina,
inirerepresenta ng seksiyon a ng Larawan 3 ang isang manananggal na tila may
balak lumapit sa grupo ng isang ginang na nanganganak, seksiyon b, sa tulong ng
isang hilot, seksiyon c, ngunit hinarang sa liwanag na nagmumula sa isang lampara,
seksiyon d. Sa seksiyon e, matatanaw ang isang mangkukulam na naghahasik ng
lagim sa isang lalaking nakatiwarik, seksiyon f, sa isa pang lalaking nakadapa na tila
binangungot, seksiyon g, pati sa binatilyong nakahawak sa kaniyang dibdib, seksiyon
h. Nariyan din ang isang lalaking nag-aabang, seksiyon i, sa pagdaloy ng mutya mula
sa puno ng saging tindok na binabantayan naman ng isang masamang elemento,
seksiyon j.

Larawan 3: Mapa ng Nilalaman ng Ikalawang Panel ng Progress of Medicine



102

Daynamiks sa mga Pinturang Relihiyoso-Historikal ni Botong Francisco

Sa panig naman ng kolonyal na relihiyon at medisina, ipinakita ng seksiyon k ng
Larawan 3 ang isang prayleng Espanyol na nagsusulat o nag-aaral ng paksang may
kinalaman sa siyensiya at medisina batay sa ipinapahiwatig ng katabi niyang
siyentipikong kagamitan, seksiyon l. Sa seksiyon m, matatanaw ang isa pang prayleng
nakaluhod para abutin ang isang medisinal na halaman. Marahil representasyon ang
mga prayleng ito ng ilang prayleng pumarito bilang mga dalubhasa sa parmasya at
botaniya. Ikinukuwento ng seksiyon n ang pagrarasyon ng malinis na tubig sa mga
tagalungsod bilang paraan ng pag-iwas sa sakit na naidudulot ng kontaminadong
tubig. Sa seksiyon o, mapapansin ang isang doktor na nagbabakuna sa isang bata.
Habang inihayag ng seksiyon p ang isang prusisyong karaniwang ginagawa noon ng
mga Kristiyanong Filipino tuwing may nangyayaring sakuna.

Mga Angkop na Elemento at Detalye: Tugma sa kasaysayan ang paggamit ni Botong
sa imahen ng babaylan (seksiyon a ng Larawan 2) bilang katutubong manggagamot.
Ayon sa historyador na si Zeus Salazar, ang babaylan ay isang espesyalista sa larangan
ng kultura, relihiyon, medisina, at lahat ng uri ng kaalaman ukol sa penomenon sa
kalikasan (Salazar 35). Para sa mga katutubong Filipino, ang panggagamot ay hindi
lamang nagpapagaling ng mga impeksiyon o karamdaman, kundi isang ritwal ng
pagtatagni-tagni ng mga banal na paniniwala, mga batas ng kalikasan, at batas ng tao.
Kaya tugma din sa kasaysayan ang pagrerepresenta ni Botong sa ritwal ng
panggagamot bilang isang panlipunang pagtitipon (Larawan 2).  Tugma rin sa
kasaysayan ang pagpapakita ni Botong sa isang umalohokan (seksiyon k ng Larawan
2), ang tagapag-anunsiyo ng mga nagaganap sa isang katutubong lipunan, pati na sa
ilang Tsinong nagpapatunay na may komersiyal na ugnayan ang mga katutubong
Filipino sa mga karatig-bansa (Larawan 2). Naaangkop sa kasaysayan ang pagpapakita
ni Botong ng komadronang nagpapaanak sa isang ginang (seksiyon c at b ng Larawan 3).

May batayan sa kasaysayan ang pagguhit ni Botong ng mga prayleng parmasyutiko,
botaniko, at herbalist (seksiyon k at m ng Larawan 3). Ilan sa mga prayleng ito sa
tunay na buhay ay sina Pablo Clain (1652-1717), Jorge Camello (1661-1706), at
Francisco Manuel Blanco (1778-1845). Sina Clain at Camello ay mga prayleng
Alemang pinayagang manatili sa bansa ng mga Espanyol dahil tunay na kinailangan
ng mga mananakop ang kanilang kaalaman at serbisyo. Naaakma ang paggunita ni
Botong sa pagpapalaganap ng mga Espanyol sa proseso ng pagbabakuna (seksiyon o
ng Larawan 3) sa bansa. Sa katunayan ipinag-utos noon ni Haring Carlos IV (1748-
1819) na bigyan ng bakuna laban sa smallpox ang lahat ng Indio na kabilang sa
kaniyang imperyo. Hindi kasinungalingan ang pagpuna ni Botong sa kaugalian ng
mga prayle tungkol sa pagsasagawa ng prusisyon bilang panlaban sa banta ng sakuna
(seksiyon p ng Larawan 3).



M.D.P. Turingan and F.P.A. Demeterio III

103

Mga Hind i Angkop na Elemento at Detalye: Kuwestiyonable ang pagrepresenta ni
Botong sa babaylan bilang isang bata at balingkinitang babae (seksiyon a ng Larawan
2). Ang babaylan ay hindi lamang isang manggagamot at espiritwal na pinuno, kundi
isa ring tinitingalang pinuno ng katutubong lipunan kasama ang panday, bagani, at
datu. Mahirap sundin ang pamumuno ng isang balingkinitang dalaga na mas mukhang
diyosa kompara sa isang tunay na pinuno. Hindi taliwas sa mitolohiyang Filipino ang
representasyon ng manananggal (seksiyon a ng Larawan 3), mangkukulam (seksiyon
e ng Larawan 3), at lalaking nag-aabang sa pagdaloy ng mutya mula sa saging tindok
(seksiyon i ng Larawan 3). Ngunit kahina-hinala ang paghahalo sa kanila sa diskurso
ng kasaysayan.

Ang First Mass in the Phil ippines

Deskripsiyon at Nilalaman ng Obra: Ang obrang First Mass in the Philippines ay
isang oil on canvas na may 150 na sentimetrong lapad at 304 na sentimetrong taas
(Flores 229). Kulay bughaw at abo ang nangingibabaw sa obrang tumatalakay sa
kauna-unahang banal na misang isinagawa sa Pilipinas. Makikita ritong hindi ginamit
ni Botong ang kaniyang kilalang estilo sa pagtatagpi-tagpi at pagsasapin-sapin ng
mga imahen. Kung kaya mas simple ang komposisyon ng First Mass in the Philippines
kapag ihahambing sa composite na estruktura ng Introduction of Christianity in the
Philippines at ng Progress of Medicine. Kinomisyon ang obra ng Pambansang
Pamahalaan para sa paggunita sa ika-400 na anibersaryo ng Kristiyanismo sa Pilipinas
na ginanap sa Lungsod Cebu noong 1965. Kasalukuyang matatagpuan ito sa
Pambansang Museo ng Pilipinas. Sa Larawan 4, makikita ang pagmamapa ng nilalaman
ng obra.

Larawan 4: Mapa ng Nilalaman ng First Mass in the Philippines



104

Daynamiks sa mga Pinturang Relihiyoso-Historikal ni Botong Francisco

Sa seksiyon a ng Larawan 4 ay makikita ang isang altar na may krus, dalawang puting
kandila, at isang misal. Sa seksiyon b, sa harap ng altar, nakatayo si Padre Pedro de
Valderrama sa seksiyon b, ang paring kasama sa ekspedisyon ni Fernando Magallanes
(1480-1521). Nakaluhod at nakayuko sa seksiyon c si Magallanes, habang nasa likod
niya ang watawat at bandila ng Espanya na makikita sa seksiyon d. Pinaligiran si
Magallanes ng kaniyang mga tripulante at kawal. Sa seksiyon e, matatanaw ang
pinuno ng Mazaua na si Rajah Kolambu, na nakaluhod sa isang unan. Sa seksiyon f,
nasa kaniyang likuran ang isang Indio na may pulang putong na marahil kapatid ng
nasabing pinuno na si Rajah Siagu ng Butuan. Habang sa seksiyon g, pinapayungan
ang dalawang katutubong pinunong ito ng isang batang alipin.

Mga Angkop na Elemento at Detalye: Noong ginawa ni Botong ang obra, mainit
pang pinagdedebatihan kung ang “Mazaua” bang binanggit ng Italyanong manlalakbay
at manunulat na si Antonio Pigafetta (1491-sirka 1531) ay ang Limasawa ng Leyte
o ang Masao ng Butuan. Sa konteksto ng kontrobersiyang ito, angkop ang desisyon ni
Botong na hindi na magbigay ng anumang palatandaang pumapabor sa alinmang
panig ng debate (Larawan 4). Lilipas muna ang mahigit 30 bago pinal na idineklara
ng National Historical Institute na ang Mazaua ni Pigafetta ay ang Limasawa. Naaayon
din sa kronika ni Pigafetta ang pagrerepresenta ni Botong sa mga Espanyol na walang
suot na armor, bagkus, suot ang kanilang magagarang damit (Pigafetta 70; at Larawan
5). Naaangkop din sa nasabing kronika ang paggamit sa dalampasigan bilang bakgrawnd
ng obra, pati na ang pagsama sa dalawang katutubong pinunong sina Rajah Kolambu
at Rajah Siagu (Pigafetta 69; Larawan 5; at seksiyon e at f ng Larawan 5).

Mga Hind i Angkop na Elemento at Detalye: Masinop ang pagkabatay ng obrang ito
sa kronika ni Pigafetta kaya walang mapupuna ang pagsusuring itong hindi naaangkop
na elemento at detalye  (Pigafetta 37).

Ang Introduction of the First Christian Image

Deskripsiyon at Nilalaman ng Obra: Ang obrang Introduction of the First Christian
Image ay isa ring oil on canvas na may 150 na sentimetrong lapad at 304 na
sentimetrong taas (Flores 234). Mas madilim na kulay bughaw at abo ang
nangingibabaw sa obrang tumatalakay sa imahen ng Santo Niño na ipinagkaloob ni
magallanes sa reyna ng Cebu. Hindi rin ginamit ni Botong dito ang kaniyang kilala
nang estilo sa pagtatagpi-tagpi at pagsasapin-sapin ng mga imahen, kaya maituturing
na simple ang komposisyon ng Introduction of the First Christian Image. Katulad sa
First Mass in the Philippines kinomisyon din ang obra ng Pambansang Pamahalaan



M.D.P. Turingan and F.P.A. Demeterio III

105

para sa paggunita sa ika-400 na anibersaryo ng Kristiyanismo sa Pilipinas. Kasalukuyan
ding matatagpuan ito sa Pambansang Museo ng Pilipinas. Sa Larawan 5, makikita ang
pagmamapa ng nilalaman ng obrang ito.

Larawan 5: Mapa ng Nilalaman  ng First Mass in the Philippines

Sa seksiyon a ng Larawan 5, makikita ang pinuno ng Cebu na si Rajah Humabon, na
nakaupo habang pinapayungan ng alipin at nagmamasid sa nagaganap na seremonya.
Sa seksiyon b, matatanaw ang isang bantay ng Rajah na marahil isang pinuno rin ng
kaniyang hukbo batay sa hindi pangkaraniwan nitong kasuotang pandigma at hawak
na kalasag. Sa seksiyon c, matatagpuan ang imahen ng Santo Niño na may simpleng
kasuotan, kulay ginto ang buhok, may hawak na gintong globo sa kaniyang kaliwang
kamay, at nakataas ang dalawang daliri sa kanang kamay. Nakapatong ang imahen sa
isang kuwadradong kahoy. Nakaluhod sa seksiyon d ang asawa ni Rajah Humabon na
si Humaymay habang tinatanggap ang nasabing imahen mula kay Magallanes sa
seksiyon e. Nasa pagitan nina Humaymay at Magallanes si Padre Valderrama sa
seksiyon f. Habang sa likuran ni Magallanes makikitang nakatayo ang isang malaking
krus na yari sa kahoy sa seksiyon g, na may katabi namang isang sundalong Espanyol
sa seksiyon h. Sa seksiyon I, mapapansin ang isang Tsinong nakikimasid sa nagaganap
na seremonya.

Mga Angkop na Elemento at Detalye: May historikal na batayan ang kuwento ni
Humaymay (seksiyon d ng Larawan 5) na bininyagan bilang Juana at binigyan ng
imahen ng Santo Niño (seksiyon c ng Larawan 5) ng mga Espanyol (Pigafetta 82).
May historikal na batayan ding si Padre Valderrama (seksiyon f ng Larawan 5) ang
nagbinyag sa kaniya, pati na ang detalyeng ginanap ang seremonyang ito sa ibabaw
ng isang plataporma (Pigafetta 82; at Larawan 5).



106

Daynamiks sa mga Pinturang Relihiyoso-Historikal ni Botong Francisco

Mga Hind i Angkop na Elemento at Detalye: Hindi katulad sa obrang First Mass in
the Philippines na pulido ang pagkabatay sa kronika ni Pigafetta, makikita namang
mas nangingibabaw ang malayang imahinasyon ni Botong sa obrang Introduction of
the First Christian Image. Una, mababanaagang mga babae ang kasama ni Humaymay
sa insidenteng ito, kaya nararapat na wala ang kaniyang asawang si Rajah Humabon
(Pigafetta 82; at seksiyon a ng Larawan 5). Pangalawa, kung naroroon man si Humabon,
masasabing hindi tugma ang pagkapinta sa kaniya ni Botong dahil mataba at maliit
ang nasabing Rajah batay kay Pigafetta (Pigafetta 78). Pangatlo, sa panahong ito
(seksiyon e ng f igure 5) dapat na naroroon sa kaniyang galeon si Magallanes dahil
grupo lamang nina Padre Valderrama at Pigafetta ang sangkot dito. Pang-apat, hindi
makulay ang damit ni Humaymay (seksiyon d ng Larawan 5) sa sandaling ito, kundi
itim at puti lamang (Pigafetta 82). Panlima, hindi kusang ibinigay ng mga Espanyol
ang Santo Niño (seksiyon c ng Larawan 5). Hiningi ito ni Humaymay bilang kapalit sa
mga katutubong imaheng winasak at sinunog ng mga Espanyol (Pigafetta 83). Pang-
anim, hindi imahen ng Santo Niño de Praga ang pinag-uusapan dito ayon sa kronika ni
Pigafetta. Sa halip, isa itong imahen ng Birhen Maria na may dala-dalang Niño Hesus
(Pigafetta 83). Ang imahen ng Niño Hesus na ito ang hiningi ni Humaymay matapos
siyang mabinyagan. Pampito, hindi naipakita ni Botong ang 40 kababaihang kasama
ni Humaymay sa seremonya ng binyagan (Pigafetta 80).

Ang Kal ibre ni Botong Bilang Biswal na Historyador

Ipinapakita ng seksiyong itong malawak at malalim ang historikal na kamalayan ni
Botong. Sa pamamagitan ng paggamit niya ng kaniyang masining na imahinasyon
upang muling bigyan ng materyal na dimensiyon ang mga pira-pirasong historikal
na dokumento tungkol sa nakaraan. Gayunman, hindi maiiwasan ang pagkakaroon ng
ilang mga hindi angkop na elemento at detalye sa kaniyang mga obra. Sa kaniyang
apat na relihiyoso-historikal na obra, ang First Mass in the Philippines ang
nagpapamalas ng pinakapulidong pananaliksik. Samantalang ang halos kasabayan
nitong Introduction of the First Christian Image, mawawaring nagpapamalas ng
pinakakuwestiyonableng pananaliksik. Marahil sa paggawa niya ng obrang ito,
naranasan ni Botong ang matinding tunggalian sa pagitan ng teksto ni Pigafetta at sa
tradisyon ng Lungsod Cebu na itinuturing ang Santo Niño de Cebu bilang imahen na
mismong ibinigay ni Magallanes kay Humaymay. Sa kabuuan, kahanga-hanga pa rin
ang pagiging biswal na historyador ni Botong.



M.D.P. Turingan and F.P.A. Demeterio III

107

ANG DAYNAMIKS SA GITNA NG TATLONG
NAKAPALOOB NA HISTORYOGRAPIYA

Nabanggit na sa introduksiyon ang ikalawang substantibong seksiyon ng papel na
itong sisipat sa tensiyon sa pagitan ng tatlong historyograpiyang nakapaloob sa mga
relihiyoso-historikal na obra ni Botong. Gagampanan ng seksiyong ito ang nasabing
hangarin sa pamamagitan ng pagtukoy sa mga bakas ng Hegelyana, oryentalista, at
postkolonyal na historyograpiya sa nasabing apat na obra ni Botong at sa pagsipat sa
daynamiks na namamagitan sa mga nasabing historyograpiya.

Mga Bakas ng Hegelyanang Historyograpiya

Sa Introd uction of Christianity in the Phil ippines: Matingkad ang mga temang
progreso at kaunlaran ng Hegelyanang historyograpiya sa obrang Introduction of
Christianity in the Philippines. Literal na masisilayan ang mga temang ito sa pagkakaiba
ng katutubong bahay-kubo (seksiyon e ng Larawan 1) sa edipisyong bato (seksiyon f
ng Larawan 1) na gawa ng mga Espanyol at Tsino; sa pagkakaiba ng pananamit ng
bagani (kasama sa seksiyon g ng Larawan 1) sa pananamit ng mga sundalong Espanyol
(seksiyon d at kasama sa seksiyon g ng Larawan 1); at sa pagkakaiba ng
makapangyarihan ngunit animalistikong awra ng bagani (kasama sa seksiyon g ng
Larawan 1) sa maamo at sibilisadong awra ng Kristiyanisadong Filipino (seksiyon b
ng Larawan 1). Literal ding masisilayan ang tema ng progreso at kaunlaran sa
konserbatibong pagkakaayos ng kasuotan, kahit na katutubo pa rin ang mga ito ng
mag-asawang Filipino (seksiyon b at c ng Larawan 1).

Simboliko namang masasaksihan ang parehong tema ng progreso at kaunlaran sa
pagrerepresenta ni Botong sa proseso ng Kristiyanisasyon bilang landas patungo sa
kalinisang ipinapahiwatig ng imahen ng banga ng tubig (nasa pagitan ng seksiyon a
at b ng Larawan 1) na marahil ginamit rin sa ritwal ng pagbibinyag; bilang landas
patungo sa kagandahang ipinapahiwatig ng mga puting bulaklak (nasa magkabilaang
gilid ng seksiyon b at c ng Larawan 1); bilang landas patungo sa kaginhawahang
ipinapahiwatig ng mga kuwintas na nakasabit sa mga leeg ng mag-asawang Filipino
(seksiyon b at c ng Larawan 1); at bilang landas patungo sa kapayapaang
ipinapahiwatig ng maamong mukha ng dominikong prayle (seksiyon a ng Larawan 1)
at ng natutulog na kalabaw (nasa likod ng seksiyon c ng Larawan 1). Simboliko ding
masisilayan ang tema ng progreso at kaunlaran sa pagkakaiba ng maiitim na
katutubong relihiyosong imahen (seksiyon h ng Larawan 1) sa mabusilak na krus na
hawak ng dominikong prayle (seksiyon a ng Larawan 1).



108

Daynamiks sa mga Pinturang Relihiyoso-Historikal ni Botong Francisco

Sa Unang Dalawang Panel ng Progress of Med icine: Matingkad pa ang mga temang
progreso at kaunlaran ng Hegelyanang historyograpiya sa unang dalawang panel ng
obrang Progress of Medicine. Sa pamagat pa lamang ng obra, naririyan na ang salitang
“progreso.” Literal na masisilayan ang mga temang ito sa pagkakaiba ng relihiyoso at
mahikong panggagamot ng mga katutubong Filipino (Larawan 2) sa sekular at
siyentipikong panggagamot ng mga Espanyol (Larawan 3); at sa pagkakaiba ng oral
na diskurso ng katutubong medisina (seksiyon a ng Larawan 2) sa tekstuwal na
diskurso ng kolonyal na medisina (seksiyon k ng Larawan 3). Literal ding masisilayan
ang tema ng progreso at kaunlaran sa kolonyal na gawain ng pagbabakuna (seksiyon
o ng Larawan 3) at pagrarasyon ng malinis na inuming tubig (seksiyon n ng Larawan
3).

Simbolikong masisilayan ang parehong tema ng progreso at kaunlaran sa pagkakaiba
ng mas madidilim na imahen ng babaylan (seksiyon a ng Larawang 2), mangkukulam
(seksiyon e ng Larawan 3), manananggal (seksiyon a ng Larawan 3), at sa taong
naghihintay sa pagdaloy ng mutya sa saging tindok (seksiyon i ng Larawan 3), kung
ihahambing sa mabubusilak na imahen ng dalawang prayle (seksiyon k at m ng
Larawan 3). Simboliko ding madadama ang nasabing tema ng progreso at kaunlaran
sa kawalan ng dalawang panel ng anumang pahiwatig ng pagnanais bumalik sa
katutubong pananampalataya.

Sa First Mass in the Phil ippines: Hindi composite ang obrang First Mass in the
Philippines, kaya mas kaunti ang nilalaman nitong kuwento kompara sa naunang mga
obrang composite na tinagpi-tagpi at sinapin-sapin ang mga imahen at kuwento.
Kaya hindi rin kasintingkad sa obrang ito ang mga Hegelyanang tema ng progreso at
kaunlaran kung ihahambing sa naunang dalawang obrang composite. Ngunit
masisilayan pa rin ang mga nasabing Hegelyanang tema sa kabuuang mensahe ng
obra: ang pagturing sa kauna-unahang sakramentong Kristiyano na isinagawa sa lupain
ng Pilipinas bilang makasaysayang pangyayari. Sanhi ang pagiging isa nitong
panimulang hakbang sa proseso ng relihiyoso at espiritwal na pagbabago ng mga
Filipino. Inirerepresenta ang mataas na pagkikilala ni Botong sa Kristiyanismo at
Katolisismo sa imahen ng dalawang rajah na nakaluhod (seksyion e at f ng Larawan
4) habang nagmamasid sa nagaganap na ritwal gayong mga pagano sila.

Sa Introduction of the First Christian Image: Katulad sa First mass in the Philippines,
hindi rin obrang composite ang Introduction of the First Christian Image, kaya hindi
rin masyadong matingkad sa obrang ito ang mga Hegelyanang tema ng progreso at
kaunlaran. Ngunit masisilayan pa rin ang mga nasabing Hegelyanang tema sa kabuuang
mensahe ng obra: ang pagkakaloob ng mga Espanyol sa mga Sebwano ng kasalukuyang
pinakamatandang imaheng Kristiyano sa bansa bilang isang makasaysayang pangyayari



M.D.P. Turingan and F.P.A. Demeterio III

109

at mahalagang proseso ng relihiyoso at espiritwal na pagbabago ng mga Filipino. Sa
pamamagitan ng paglalagay ng imahen ng Santo Niño (seksiyon c ng Larawan 5) kay
Humamay (seksiyon d ng Larawan 5) at Magallanes (seksiyon e ng Larawan 5), at ng
isang malaking krus na yari sa kahoy (seksiyon g ng Larawan 5) sa diyagonal na
hilera, ipinapaalala rin ni Botong ang krus ni Magallanes bilang isa rin sa mga
pinakamatandang imaheng Kristiyano ng bansa bukod pa sa Santo Niño de Cebu.
Inirerepresenta ng imahen ni Humamay (seksiyon d ng Larawan 5) na nakaluhod sa
harap ng Santo Niño (seksiyon c ng Larawan 5) ang mataas na pagkilala ni Botong sa
Kristiyanismo, Katolisismo, at imahen na pinalilibutan ng mga Filipino at Asyanong
taimtim na nagmamasid sa nagaganap na seremonya.

Mga Bakas ng Oryentalistang Historyograpiya

Sa Introd uction of Christianity in the Phil ippines: Makikita ang ilang bakas ng
oryentalistang diskurso sa representasyon ng silangan bilang irasyonal, ignorante,
binabae, tamad, at inmoral sa obrang Introduction of Christianity in the Philippines.
Sa kabuuang tema ng nasabing obra, ipinapahiwatig na walang magaganap na
Kristiyanisasyon sa bansa kung hindi nagkaroon ng kolonisasyong Espanyol. Ipinakita
ni Botong ang mag-asawang Filipinong malapit sa kalikasan (seksiyon b at c ng
Larawan 1) sa pamamagitan ng pagpinta ng mga puno ng niyog (nasa itaas ng seksiyon
e ng Larawan 1) at kalabaw (nasa likod ng seksiyon c ng Larawan 1) sa likuran ng mga
tauhan, at pati na ang mga bulaklak (magkabilang gilid ng seksiyon b at c ng Larawan
1). Malapit sa kalikasan ang bahay-kubo ng mag-asawang Filipino (seksiyon e ng
Larawan 1) dahil yari sa mga organikong materyal kapag ihahambing sa edipisyong
kolonyal (seksiyon f ng Larawan 1) na yari sa bato at matigas na kahoy na produkto
ng kolonyal na kabihasnan. Sa pamamagitan ng payak na pamumuhay na imahen ng
mag-asawang Filipinong kaisa ng kalikasan, waring iminumungkahing nararapat silang
hanguin at isalba gamit ang mas mataas na antas ng kabihasnan ng kolonisasyon.
Masisilayan ang mga simbolikong tema ng irasyonalidad, kamangmangan, at
inmoralidad sa maiitim na katutubong relihiyosong imahen (seksiyon h ng Larawan
1) na sinisira ng dalawang sundalong Espanyol at isang bagani (seksiyon g ng Larawan
1). Tila ikinukuwento ng mga seksiyong ito kung paano pinupuksa ng kanluran ang
pagkukulang at pagkakamali ng silangan.

Sa Unang Dalawang Panel ng Progress of Med icine: Makikita rin ang ilang bakas
ng oryentalistang diskurso sa Introduction of Christianity in the Philippines. Sa
kabuuang tema ng apat na panel ng nasabing obra, ipinapahiwatig ring malabo sanang
marating ng bansa ang kasalukuyan antas sa larangan ng medisina kung hindi dahil sa
kolonisasyong Espanyol at Amerikano. Sumang-ayon sa oryentalistang diskurso ng



110

Daynamiks sa mga Pinturang Relihiyoso-Historikal ni Botong Francisco

pagsasalarawan sa silangan bilang babae o binabae ang representasyon ni Botong sa
katutubong medisina sa katauhan ng bata at balingkinitang babaylan (seksiyon a ng
Larawan 2). Lalong titingkad ang estratehiyang ito kapag ihihilera ang imahen ng
babaylan sa imahen ng dalawang prayleng parmasyutiko / botaniko (seksiyon m at k
ng Larawan 3) o sa imahen ng lalaking doktor na nagbabakuna (seksiyon o ng Larawan
3). Mapapansin din sa unang dalawang panel ng Progress Medicine ang oryentalistang
pagkakamangha sa hiwaga at yaman ng silangan sa imahen ng marangyang katayuan
ng datu (seksiyon g ng Larawan 2) at sa pangako ng mga medisinal na halaman
(seksiyon m ng Larawan 3).

Simboliko namang matutunghayan ang mga oryentalistang tema ng irasyonalidad at
kamangmangan sa nag-aagaw-buhay na maysakit (seksiyon f ng Larawan 2) sa
malaking katutubong relihiyosong imahen (sekisyon b ng Larawan 2), sa mangkukulam
(seksiyon e ng Larawan 3), sa manananggal (seksiyon a ng Larawan 3), at sa lalaking
nag-aabang sa pagdaloy ng mutya mula sa saging tindok (seksiyon i ng Larawan 3).
Simboliko ding makikita ang oryentalistang takot sa Islam sa pag-iwas ng obra sa
pagrerepresenta sa katutubong Filipinong lipunan bilang Muslim. Ang malaking
katutubong relihiyosong imahen (seksiyon b ng Larawan 2) at ang alay na baboy
(seksiyon e ng Larawan 2) ay malinaw na nagpapahayag na hindi mga Muslim ang
mga katutubong Filipino na tinutukoy ng unang dalawang panel ng Progress of
Medicine. Tila mas kinikilingan ng oryentalismo ang mas inosenteng lumad kompara
sa mas nakaaangat ngunit mas palabang Islamisadong Filipino.

Sa First Mass in the Phil ippines: Kahit hindi obrang composite ang First Mass in the
Philippines at kaunti ang nilalaman nitong kuwento, makikita pa rin sa nasabing obra
ang ilang bakas ng oryentalistang historyograpiya. Ipinahiwatig ni Botong ang
katutubong kultura bilang mas malapit sa kalikasan sa pamamagitan ng pagkakaiba
ng hindi pulido at hindi tuwid na pagkakayari sa entabladong kawayan (nasa pagitan
ng seksiyon c at e ng Larawan 4), sa eskuwalado, pulido, at durableng altar (seksiyon
a ng Larawan 4). Ang puwang sa pagitan ng entabladong malapit sa kalikasan at ng
altar na produkto ng mas mataas na antas na kabihasnan ay isang paanyaya sa kaunluran
kung saan dadalhin ang silangan. Mapapansin din sa obrang ito ang oryentalistang
pagkamangha sa yaman ng silangan sa imahen ng marangyang katayuan ni Rajah
Kolambu (seksiyon e ng Larawan 4). Higit sa lahat, ipinapahiwatig ni Botong ang
superyoridad ng kanluran kompara sa silangan sa pamamagitan ng pagpuno ng kambas
ng mga kanluraning tripulante at sundalo, habang nilaanan lamang ng mas maliit na
espasyo ang grupo nina Rajah Kolambu at Rajah Siagu (seksiyon e, f at g ng Larawan
4).



M.D.P. Turingan and F.P.A. Demeterio III

111

Sa Introd uction of the First Christian Image: Kahit hindi rin obrang composite ang
Introduction of the First Christian Image at kakaunti rin ang nilalaman nitong kuwento,
makikita pa rin sa nasabing obra ang ilang bakas ng oryentalistang historyograpiya.
Inirepresenta ni Botong ang mga katutubong Filipino bilang malapit sa kalikasan sa
pamamagitan ng paglalagay sa kanila sa pagitan ng dalampasigan at mga bahay-
kubong gawa sa organikong materyal at entabladong gawa sa kawayan. Iminumungkahi
rin na ang mga katutubong Filipinong nakasandig sa biyaya ng kalikasan ay nararapat
hanguin at ilagay sa mas mataas na antas ng kabihasnan sa pamamagitan ng
kolonisasyon. Ang representasyon kay Humamay (seksiyon d ng Larawan 5) sa
katutubong lipunang Filipino sa harap ng mga kanluraning manlalakbay ay sumasang-
ayon sa oryentalistang diskurso ng pagsasalarawan sa silangan bilang babae o binabae.
Mapapansin sa obrang ito ang oryentalistang pagkamangha sa yaman ng silangan sa
imahen ng marangyang katayuan ni Rajah Humabon (seksiyon a ng Larawan 5) at sa
presensiya ng dayuhang Tsino (seksiyon l ng Larawan 5).

Simbolikong ipinapahiwatig ni Botong ang superyoridad ng kanluran sa silangan sa
pamamagitan ng pagkakaayos ng mga imahen. Gayong si Humamay (seksiyon d ng
Larawan 5) ang nasa sentro ng kambas, nasa itaas pa rin niya si Padre Valderrama
(seksiyon f ng f igure 5), ang Santo Niño (seksiyon c ng Larawan 5), si Magallanes
(seksiyon e ng Larawan 5), ang malaking krus (seksiyon g ng Larawan 5), at ang
sundalong Espanyol (seksyon h ng Larawan 5). Kapansin-pansin ding kahit mas marami
ang katutubong Filipino ang nasa kambas, nasa mababang posisyon silang lahat kung
ihahambing sa kinalalagyan ng tatlong kanluraning sina Padre Valderrama (seksiyon
f ng Larawan 5), Magallanes (seksiyon e ng f igure 5), at sundalong Espanyol (seksiyon
h ng Larawan 5).

Mga Bakas ng Postkolonyal na Historyograpiya

Sa Introd uction of Christianity in the Phil ippines: Hindi kasintingkad ng mga
Hegelyana at oryentalistang tema ang bakas ng postkolonyal na historyograpiya sa
obrang Introduction of Christianity in the Philippines. Kahit pa walang ipinapahiwatig
si Botong na pagnanais na bumalik sa katutubong pananampalataya, mayroon siyang
panghihinayang sa ginawang pagbuwag ng mga Espanyol sa materyal at imateryal
na kultura ng mga katutubong Filipino. Inihayag niya ito sa mga winawasak at
sinusunog na katutubong relihiyosong imahen (seksiyon h ng Larawan 1). Nabanggit
na ng papel na sa obrang ito at sa unang panel ng Progress of Medicine, walang
malinaw na detalye ang mga katutubong relihiyosong imahen. Dahilan ang
matagumpay na pagbura ng mga Espanyol sa ilang aspekto ng katutubong kulturang



112

Daynamiks sa mga Pinturang Relihiyoso-Historikal ni Botong Francisco

Filipino. Gayong kabuuang tinatanggap ng mag-asawang Filipino ang Kristiyanismo,
ang nakahalukipkip na postura ng lalaki (seksiyon b ng Larawan 1) ay senyales ng
pagdududa nito sa relihiyon at ang mga kalakip na diskursong ipinapataw ng mga
prayle sa mga katutubong Filipino. Pinuna din ni Botong ang sinapit ng bagani (kasama
sa grupo ng seksiyon g ng Larawan 1) sa ilalim ng kolonisasyon. Ang dating
iginagalang na mga pinuno ng katutubong lipunan tulad ng datu, babaylan, at panday
ay naging segunda klaseng alalay at kasabwat na lamang ng mga sundalong Espanyol
at mga obrerong nasa tuktok ng itinatayong simbahan (seksiyon f ng Larawan 1).
Hindi man lantarang ipininta ni Botong ang sapilitang pagpapatrabaho sa mga Indio,
marahang ipinaalala niya ito gamit rin ang dalawang baganing obrerong nasa tuktok
ng ginagawang simbahan (seksiyon f ng Larawan 1).

Simbolikong binanggit ni Botong ang sabwatan sa pagitan ng relihiyon at kolonisasyon
sa pamamagitan ng paglalagay ng sundalong Espanyol (seksiyon d ng Larawan 1) sa
likod ng prayleng Dominiko (seksiyon a ng Larawan 1). Simbolikong ipinaalala ang
marahas at sapilitang proseso ng reduccion sa pamamagitan ng mga bahay-kubo
(seksiyon e ng Larawan 1) sa ibaba ng dambuhalang simbahan (seksiyon f ng Larawan
1).

Sa Unang Dalawang Panel ng Progress of Med icine: Malabnaw sa mga Hegelyana
at oryentalistang tema ang bakas ng postkolonyal na historyograpiya sa unang
dalawang panel ng Progress of Medicine. Sa unang panel, tila iginigiit ni Botong na
kahit paano ay may antas ng kabihasnan ang mga katutubong Filipino sa pamamagitan
ng pagpinta ng marangyang katayuan ng datu (seksiyon j, h, at i ng Larawan 2).
Nilalabanan niya rito ang kolonyal at oryentalistang diskursong kapos sa kabihasnan
ang mga katutubong Filipino, kaya nararapat lamang silang sakupin ng kanluran.
Ipinapahiwatig rin ni Botong ang kaniyang panghihinayang sa pagkalusaw ng
katutubong panlipunang dimensiyon ng panggagamot. Makikita ito sa unang panel na
kaisa ng sambayanan ang maysakit at ang kaniyang pamilya. Sa ikalawang panel,
biglang naging indibidwalistiko ang modernong panggagamot, tulad ng pagiging
indibidwalistiko ng modernong kanluraning pamumuhay.

Hindi nakaligtas sa imahinasyon ni Botong ang demonisasyong ginawa ng mga
Espanyol sa katutubong kaalamang bayan. Sa unang panel, makikita ang ritwalistikong
panggagamot ng isang babaylan. Nagmistulang isang etnograpikong salaysay ang
panel na ito. Ngunit nang dumating ang mga Espanyol, makikita sa ikalawang panel
ang mga nagsulputang manananggal (seksiyon a ng Larawan 3) at mangkukulam
(seksiyon e ng Larawan 3). Kung kahina-hinala ang pagsasanib ni Botong ng ilang
mitolohikong nilalang sa isang diskursong pangkasaysayan, lumalabas na estratehiya



M.D.P. Turingan and F.P.A. Demeterio III

113

niya ito upang punahin ang demonisasyong ginawa ng mga Espanyol sa ilang aspekto
ng kaalamang bayan. Dahilan ito upang tuluyang iwasan ng mga Kristiyanisadong
Filipino ang kanilang nakaraang kultura. Dagdag dito, minamaliit ni Botong ang
pagsasagawa ng mga prayle ng prusisyon bilang panlaban sa sakuna (seksiyon n ng
Larawan 3).

Sa First  Mass in the Phil ippines :  Ang tanging tema ng postkolonyal na
historyograpiyang mababasa mula sa obrang First Mass in the Philippines ay ang
pagpuna ni Botong sa sabwatan ng relihiyon at militar / kolonisasyon. Ipinamalas ito
sa pamamagitan ng simbolikong kinalalagyan ni Padre Valderrama (seksiyon b ng
Larawan 4) sa gitna ng mga tripulante at kawal ng manlalakbay na si Magallanes
(seksiyon c ng Larawan 4).

Sa Introd uction of the First Christian Image: Sa obrang Introduction of the First
Christian Image, masisilayan din ang postkolonyal na temang pumupuna sa sabwatan
ng relihiyon at militar/kolonisasyon. Simbolikong isinagawa ito ni Botong sa
pamamagitan ng paglalagay ng malaking krus (seksiyon g ng Larawan 5) sa pagitan
ni Magallanes (seksiyon e ng Larawan 5) at ng isang sundalong Espanyol (seksiyon h
ng Larawan 5). Inulit niya ang pagpunang ito nang ilagay ang imahen ng Santo Niño
(simbolo ng relihiyon) (seksiyon c ng Larawan 5) na nasa kamay ng manlalakbay na
si Magallanes (simbolo ng militar / kolonisasyon) (seksiyon e ng Larawan 5), kahit na
taliwas ito sa kronika ni Pigafetta. Gayong ipinagbunyi ni Botong ang pagkakaloob ng
kauna-unahang Kristiyanong imahen sa mga Filipino, ang postura at ang imahen ni
Rajah Humabon (seksiyon a ng Larawan 5) ay nagpapahiwatig ng pagdududa nito sa
relihiyon at sa lahat ng kalakip na diskursong ipinapataw nina Magallanes at
Valderrama (seksiyon e at f ng Larawan 5) sa mga katutubong Filipino.

Ang Daynamiks sa Pagitan ng mga Nakapaloob
na Historyograpiya

Matapos matukoy ng seksiyong ito ang mga bakas ng Hegelyana, oryentalista, at
postkolonyal na historyograpiyang nananalaytay sa apat na relihiyoso-historikal na
obra ni Botong, tatapusin ang parehong seksiyon sa pamamagitan ng pagsipat sa
daynamiks na namamagitan sa nasabing mga historyograpiya.

Natukoy ng seksiyong itong dominante ang hegelyanang historyograpiya lalo na sa
kaniyang pangunahing temang tungkol sa progreso at kaunlarang matingkad sa apat
na obra. Hindi man kasintingkad nito ang oryentalistang historyograpiya, nagsasanib



114

Daynamiks sa mga Pinturang Relihiyoso-Historikal ni Botong Francisco

ang dalawang historyograpiyang ito upang makabuo ng malakas na kolonyal na
diskurso. Mahihinuha ring mahina kompara sa Hegelyana at oryentalistang
historyograpiya ang postkolonyal na historyograpiyang nakapaloob sa nasabing apat
na obra. Kahit na hinahamon ng postkolonyal na historyograpiya ang kabuuang
kolonyal na diskurso ng apat na obra, nangingibabaw pa rin ang pinagsanib na puwersa
ng Hegelyana at oryentalistang historyograpiya. Buhat nito, masasabing kolonyal
ang diskurso at historyograpiya ng apat na relihiyoso-historikal na obra ni Botong.

KONGKLUSYON

Ipinapakita ng pag-aaral ang malawak at malalim na historikal na kamalayan ni Botong.
Sa kaniyang apat na relihiyoso-historikal na obra, ang First Mass in the Philippines
ang nagpapamalas ng pinakapulidong pananaliksik sapagkat tumutugma ito sa kronika
ni Pigaffeta. Kasabay nito ang Introduction of the First Christian Image  na
nagpapamalas ng pinaka-kuwestiyonableng pananaliksik. Gayong naging
komprehensibo ang kronika ni Pigaffeta, hinayaan ni Botong ang kaniyang malikhaing
imahinasyon upang mailahad ang pagtanggap ni Humaymay ng imahen ng Santo
Niño mula sa mga Espanyol. Marahil pinagtuunan niya ang pagbibigay ng daan sa
mga kwentong bayan ng mga Sebwano ukol sa Santo Niño de Praga at Krus ni
Magallanes. Gayunman, masasabing kahanga-hanga pa rin ang kaniyang pagiging
biswal na historyador.

Katulad ng nabanggit sa introduksiyon, ang historyograpiya ay mga diskursong
nakakubli sa mga tekstong pangkakasaysayan. Kaya nakakubli ang mga ito sa mga
relihiyoso-historikal na obra ni Botong bilang mga tekstong pangkasaysayan.
Espesipikong kinilala ng papel na ito ang Hegelyana, postkolonyal, at oryentalistang
historyograpiya bilang mga pangunahing diskursong nakakubli sa nasabing mga obra.
Naging matingkad ang tatlong historyograpiyang obra ni Botong dahil sa kaniyang
paksang tumatalakay sa inter-aksiyon ng katutubo at kanluraning pananampalataya
na may mithiing maiangat ang tradisyon at kasaysayan ng mga Filipino.

Sa pag-aaral ng papel na ito sa diskursibong tensiyong nananalaytay sa tatlong
historyograpiyang ito, inilahad na dominante ang hegelyanang historyograpiya sa
mga relihiyoso-historikal na obra ni Botong. Hindi man kasintingkad nito ang
oryentalistang historyograpiya, nagsasanib ang dalawang historyograpiyang ito upang
makabuo ng malakas na kolonyal na diskurso. Samantalang mahina kompara sa
Hegelyana at oryentalistang historyograpiya ang postkolonyal na historyograpiyang
nakapaloob sa nasabing apat na obra. Gayong hinahamon ng postkolonyal na



M.D.P. Turingan and F.P.A. Demeterio III

115

historyograpiya ang kabuuang kolonyal na diskurso ng apat na obra, nangingibabaw
pa rin ang pinagsanib na puwersa ng Hegelyana at oryentalistang historyograpiya.
Sa huli, naninindigan ang papel na kolonyal ang diskurso at historyograpiya ng apat
na relihiyoso-historikal na obra ni Botong.

MGA SANGGUNIAN

Alessandrini, Anthony. Frantz Fanon: Critical Perspectives. London: Routledge, 1999. Print.

Constant, Isabelle & Mabana, Kahiudi, Eds. Negritude: Legacy and Present Relevance. Newcastle
upon Tyne: Cambridge Scholars Publishing, 2009. Print.

Demeterio, F.P.A. “Ang Demokratikong Sistema at ang mga Modelo ng Pamumuno sa Pilipinas”
(Philippine Democratic Systems and Leadership Models). In Kritike 4.1 (2010): 28-49.
Print.

---. “Looking at Botong Francisco from the Horizon of Diego Rivera: A Visual Dialogue
between Two Modern Muralists”. In Philippiniana Sacra 48.144 (2013): 299- 328. Print.

---. “Some Useful Lessons from Richard Rorty’s Political Philosophy for Philippine
Postcolonialism.” In Kritike 2.2 (2008): 5-30. Print.

Flores, Patrick. Ed. The Life and Art of Botong Francisco. Quezon City: Vibal Publishing, 2010.
Print.

Guillermo, Alice. “Bonifacio Mural.” In A Portfolio of Sixty Philippine Art Masterpieces. Quezon
City: Instructional Materials Corporation, Department of Education, Culture and Sports,
Pasig City.1986.  157-160. Print.

---. “Filipino Struggles through History.” In CCP Encyclopedia of Philippine Art.  Manila: Cultural
Center of the Philippines, vol. 4. 1994. 241. Print.

---. “Francisco, Carlos Villaluz.” In CCP Encyclopedia of Philippine Art. Manila: Cultural Center
of the Philippines, vol. 4. 1994. 346-347. Print.

---. “The Triumvirate.” Flores, Patrick, Ed. In The Life and Art of Botong Francisco. Quezon City:
Vibal Foundation, 2010. 84-99. Print.

Hornedo, Florentino. On the Trail of Dominican Engineers, Artists & Saints in the Cagayan Valley
and Batanes. Manila: University of Santo Tomas Publishing House, 2002. Print.

Ingram, Penelope. SUNY Series in Gender Theory: Signifying Body: Toward an Ethics of Sexual
and Racial Difference. New York: State U of New York P, 2008. Print.

Kennedy, Valerie. Edward Said: A Critical Introduction. Cambridge: Polity P, 2000. Print.

Lim-Pe, Josef ina. The University of Santo Tomas in the Twentieth Century. Manila: U of Santo
Tomas P, 1973. Print.



116

Daynamiks sa mga Pinturang Relihiyoso-Historikal ni Botong Francisco

Little, Daniel. “Philosophy of History.” Zalta, Edward, Ed. In The Stanford Encyclopedia of
Philosophy, 18 February 2007. http://plato.stanford.edu/entries/history/#HegHis. Web.
30 August 2015.

McCarney, Joe. Routledge Philosophy Guidebook to Hegel on History. London: Routledge, 2000.
Print.

Pigafetta, Antonio. Magellan’s Voyage: A Narrative Account of the First Circumnavigation. Yale
University, 1969. Print.

Rubin, Ligaya T. Sining at Kultura sa Bayan ng Angono (Angono Art and Culture). Quezon City:
Rex Publishing, 1992. Print.

Salazar, Zeus, “Ang Babaylan sa Kasaysayan ng Pilipinas.” (The Babaylan in Philippine
History). Kintanar, Thelma, Ed. In Papers and Proceedings of the Conference on Women’s
Role in Philippine History 8-9 March, 1989. Quezon City: U of the Philippines P, 1989.
35-36. Print.

Spanos, William. Legacy of Edward W. Said. Illinois: U of Illinois P, 2008. Print.

Tucker, Avizier.  Our Knowledge of the Past: a Philosophy of Historiography. Cambridge: Cambridge
UP, 2004. Print.

Ty-Navarro, Virginia & Paul Zafaralla. Carlos V. Francisco: the Man and Genius of Philippine
Art. Makati: Ayala Museum, 1985. Print.

Melanie D.P. Turingan <melanieturingan08@gmail.com> is an assistant professor
of the History Department of the University of Santo Tomas. She is currently
revising her dissertation on the historical paintings of Carlos “Botong” Francisco for
her doctor’s degree in Philippine Studies at De La Salle University.

F.P.A. Demeterio III <feorillo.demeterio@dlsu.edu.ph> is a full professor of the
Filipino Department of De La Salle University. He is currently the director of the
University Research Coordination Off ice of the said university. He is the author of
the books Ang Mga Ideolohiyang Politikal ng Catholic Bishops’ Conference of the
Philippines;  Ferdinand Blumentritt and the Philippines; and The Socio-Political
Discourses of the Catholic Bishops’ Conference of the Philippines; as well as a number
of articles in hermeneutics, Filipino philosophy and cultural studies.


