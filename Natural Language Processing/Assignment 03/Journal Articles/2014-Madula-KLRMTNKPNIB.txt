

























































































































































































































































































































































































































































































































































































































































































































































































































































































































































































































































 

Malay 26.1 (2014): 104-116

Copyright © 2014 by De La Salle University

Ka Laya: Rampadora 
Mga Tala ng Kakaibang Pagrampa ng Isang Bakla /
Ka Laya: Rampadora
Notes on a Different Rampage of a Homosexual

Rowell D. Madula
Pamantasang De La Salle-Manila
rmadula@gmail.com

Sa pamamagitan ng pangangalap ng kuwentong buhay ng isang baklang aktibistang 
nagpasiyang maging miyembro ng mga lihim na kilusang Communist Party of the Philippines 
(CPP), National Democratic Front of the Philippines (NDFP) at New People’s Army (NPA), 
tinalunton ng pag-aaral na ito ang pagsasakasaysayan ng kakaibang uri ng pagrampa. Sinubukan 
ng pag-aaral na ito na tingnan ang rampa upang isalarawan ang paglalakbay na pinagdaanan ng 
isang bakla na kakaiba sa konsepto ng pagrampang karaniwang inuugnay sa mga bakla. Makikita 
sa papel ang mga hamon at oportunidad na kinakaharap ng isang bakla sa pagsusulong ng tunay 
na paglaya mula sa mga politikal at ekonomikong kasabay ng mga pangkasariang tunggalian. 

Mga Susing Salita:  bakla, Communist Party of the Philippines (CPP), National Democratic 
Front of the Philippines (NDFP), New People’s Army (NPA), rampa, aktibista, komunista 

A new denotation of the word ‘rampa’ (rampage) has been identified through the life story 
of a homosexual male who joined the Communist Party of the Philippines (CPP), National 
Democratic Front of the Philippines (NDFP) and New People’s Army (NPA). This study has 
attempted to use ‘rampa’ in describing a gay man’s journey- from liberating one’s self from 
machismo to struggling to liberate a society from the chains of the dominant political and 
economic system. 

Keywords: homosexual, Communist Party of the Philippines (CPP), National Democratic 
Front of the Philippines (NDFP), New People’s Army (NPA), rampage, activist, communist



105Ka Laya:Rampadora R. Madula

Rampa. Makahulugan ang salitang ito sa mundo 
ng mga bakla. Ang mga modelo, rumarampa sa 
entablado upang ipakita ang kagandahan ng 
isang likhang kasuotan; samantala, ang mga 
pangkaraniwang tao, rumarampa sila upang 
ipagyabang ang bagong biling damit, sapatos, 
abubot sa katawan, o kaya’y ang guwapo o 
magandang syota. Para sa mga bakla, ang 
pagrampa ay hindi lamang paglalakad-lakad suot 
ang magandang damit o ang mga kolorete sa 
katawan, kundi ito ay isang akto ng paghahanap. 
Sa bawat pagrampa ng mga bakla, ito ay 
may kaakibat na pag-asang may matitisod at 
masusumpungang pag-ibig o kaya’y panandaliang 
kaligayahan. 

Maituturing na isang paglalakbay ang pagrampa 
ng mga bakla. Kasama ng mga kapwa bakla, at 
minsa’y ng mga barkadang babae, rumarampa ang 
mga bakla sa madidilim na eskinita, sa pagal na 
mga kalsada. Sa Pilipinas kung saan ang piyudal 
at machong lipunan ay isinasalaylayan ang mga 
bakla, marami sa kanila ang patuloy na naghahanap 
ng mga puwang at lunan kung saan maipapahayag 
ang kanilang tunay na nararamdaman. Hindi 
alintana ang panganib na maaaring makaharap, 
maraming bakla ang umaasang sa kanilang 
pagrampa, may matatagpuan silang pagkalinga 
sa kanilang mga kakaibang rampahan: sa malls, 
sinehan, construction sites, parke, tabing-dagat. 

Pinaghahandaan ang bawat pagrampa. 
Kinakailangang tama ang kasuotan, yaong 
makakakuha ng kaukulang atensiyong hinahanap. 
Ang oras ng pagrampa ay yaong madilim na ang 
gabi pero may sapat pang liwanag upang makilatis 
ang mga taong makakadaupang-palad. Hangga’t 
maaari ay hindi dapat mag-isang rarampa, 
magsama ng barkada. Tinitiyak din ang mga 
lugar na nirarampahan, dapat ay may mga taong 
makakakita ng pagrampa, hindi maituturing na 
pagrampa ang walang manonood sa pagtatanghal 
ng sarili. At siyempre, may baong pag-iingat, 
hindi lamang sa masasamang loob, kundi sa mga 
pulis na naghahanap ng bagansiya. 

Sa lengguwahe ng mga bakla, ang rampa 
ay ikinakahon ang karanasan ng mga bakla sa 
pagtatanghal ng sarili bilang bahagi ng isang 

komunidad. Ang diskriminasyong nararanasan 
ng mga bakla ang patuloy na naglalagak sa 
kanila patungo sa madidilim na daan ng ating 
lipunan. Iniuugnay ito sa paglalakad-lakad ng 
mga bakla upang maipakita ang kanilang tunay na 
nararamdaman, mga aspirasyon at kagustuhan sa 
buhay, ang kanilang mga pagnanasang kaakibat ng 
kasarian at seksuwalidad. Marami ang maaaring 
matagpuan sa pagrampa ng mga bakla, maaaring 
bagong kakilala, kabarkada, kaibigan.

Kuwentong-Buhay, Kuwento ng Pagrampa

Bilang isang pag-aaral na nagbibigay-larawan 
sa karanasang mayroon ang mga bakla sa 
rebolusyon mula sa kanilang karanasan, ginamit 
ng mananaliksik ang lapit ng kuwentong buhay 
na sa kasalukuyan ay patuloy na pinauunlad 
sa larangan ng Sikolohiya. Ang metodong ito, 
ayon kay Clemen Aquino sa kanyang artikulong 
”Pagbabahagi ng Kuwentong Buhay: Isang 
Panimulang Pagtingin” ay lumago noong dekada 
’90. Sa konteksto, halimbawa, ng perspektibang 
feminista, ”may pagpapahalagang maiaambag ang 
lapit ng kuwentong buhay tungo sa pagbibigay 
ng kaukulang puwang sa mga kababaihan at iba 
pang marhinalisadong sektor ng ating lipunan. 
Kabilang dito ang pagbibigay-pansin sa kanilang 
karanasan, tinig, at pananaw, ang paglalaan ng 
pagkakataon upang higit nilang maunawaan 
ang kanilang sarili sa konteksto ng kanilang 
mga relasyon at lipunang ginagalawan... At 
dahil sinasapol ng kuwentong buhay ang aktwal 
na karanasan ng isang indibidwal, inaasahang 
makapag-aambag din ito sa pagpapaunlad at 
pagbubuo ng kaalamang panlipunan (38).” 

Isa sa mga naging batayan sa pagsasagawa ng 
metodong ito ay ang isinakatuparang pananaliksik 
ni Rosalinda Pineda Ofreneo tungkol sa mga 
kababaihang manggagawa sa bahay. Dahil sa ito 
ay may kinalaman sa kababaihan, naging malay 
si Ofreneo sa pakikinig at pagsusuri sa tinig ng 
nagkukuwento, hindi lamang bilang manggagawa 
kundi bilang isang babae. “Ang kuwentong buhay 
ay isang pasalaysay na teksto na ang layunin 
ay maitala ang kabuuang karanasan sa buhay 



106 Malay Tomo XXVI  Blg. 2

ng nagsasalaysay mula sa simula hanggang sa 
mismong panahon ng pakikipanayam. Ito ay 
sumasaklaw hindi lamang sa kung kailan at kung 
bakit sila naganap, kundi pati na ang paghusga sa 
mga ito upang mabigyang-kahulugan at katwiran 
ang isang partikular na karanasan ng buhay (13).” 
Ang kanyang isinagawang paraan ng paglalahad 
ng kuwentong buhay ng mga manggagawa sa 
bahay ang siyang naging batayan sa paglalahad 
na isinagawa rin ng mananaliksik.

Ayon naman kay Roberto Javier, Jr., sa  kanyang 
artikulong “Pangpamamaraang Kaangkinan 
ng Pakikipagkuwentuhan,” napakahalaga 
ng kuwentuhan bilang “isang okasyon ng 
pagpapalitan ng kaalaman, kaisipan, iniisip, at 
indibidwal na karanasan (1).” Tinalunton niya ang 
pag-unlad ng pakikipagkuwentuhan bilang isang 
metodo sa larangan ng sikolohiya. “Ang katatagan 
at katapatan ng mga datos ay naitatakda naman 
ng lalim ng ugnayang napauunlad sa pagitan ng 
mananaliksik at mga kalahok sa pag-aaral. Kaya 
kung ang pakikipagkuwentuhan ay nahahagilap 
mula sa kultura ng kuwentuhan, ang pagsusuri sa 
proseso ng pagtutunguhan ang siyang maglalahad 
kung anong antas ng interaksiyon at uri ng 
relasyon ang magtitiyak sa mga kaangkinang 
pangmetodo nito.” Sa susunod na bahagi ay 
tatalakayin ng mananaliksik ang naging aktuwal 
na pagsasagawa ng pakikipagkuwentuhan bilang 
metodo sa kanyang pag-aaral. 

Ang Rampa bilang Teorya

Sa larangan ng pambansa-demokratikong 
rebolusyon, may tatlong pangunahing larangan 
na binibigyang-pansin ng lahat ng aktibista’t 
komunista- ang organisasyonal, politikal, 
ideolohikal. Ang pag-angkin ng espasyo sa loob 
ng kilusan ay nakakonteksto sa pakikipag-ugnayan 
ng mga bakla sa kanilang kapwa aktibista’t 
komunista na kumikilos din at nagpapaunlad ng 
kanilang organisasyonal, politikal, at ideolohikal 
na larangan. 

Sa pag-aaral na ito, nakita ng mananaliksik 
ang pagtingin sa salitang rampa na pangngalan at 
pandiwa bilang lente sa pag-unawa sa espasyong 

bakla. Ang espasyong bakla na matatagpuan sa 
iba’t ibang espasyo sa ating lipunan tulad ng mga 
institusyon, lugar, pangyayari, organisasyon at 
sa ating kasaysayan. Nakita ng mananaliksik na 
ang mga bakla ay  maituturing din na rumarampa 
sa kanilang pakikilahok at pakikibahagi sa 
pagsusulong ng pambansa-demokratikong 
rebolusyon. 

Ang rampa ayon sa diksyunaryo ng wikang 
Filipino ay tumutukoy sa anumang bagay na 
nagdurugtong sa dalawang antas o kaya’y gilid 
ng lansangan para maging daanan ng tao. Sa 
isinagawang pag-aaral makikita ang mga nakalap 
na kuwentong buhay bilang siyang naging tulay 
sa pagtuklas sa karanasan ng mga bakla bilang 
mga bakla, at partikular sa pag-aaral na ito bilang 
mga baklang aktibista’t komunista. Ang mga 
kuwentong buhay ang nagsisilbing tagapaglahad 
ng mga pinagdaanan ng mga bakla sa loob at 
labas ng kilusan. 

Samantala, ang pagrampa sa gamit ng 
mga bakla sa kasalukuyang panahon ay ang 
akto ng paglalakad-lakad o pagpunta sa isang 
lugar upang maghanap ng mga taong kanilang 
makakaulayaw. Maaaring rumarampa ang mga 
bakla sa kalsada, sa mga construction sites, sa 
malls, sa dalampasigan, at sa iba pang lugar na 
karaniwang may makakasalamuhang tao, may 
makikilala, may makikita, at kung saka-sakali 
ay may makakaulayaw na kapwa naghahanap 
din. Ang akto ng pagrampa ay tulad din ng isang 
paglalakbay.

Si Laya, ang Rampadora

Gaya ng maraming pagpapakilala, nagsisimula 
ang lahat sa unang pagtatagpo. Taong 2003, 
bagong gradweyt ako sa kolehiyo, bagong 
aktibista. Mula sa isang Katoliko at prestihiyosong 
unibersidad sa Kamaynilaan, maraming bago 
sa akin sa larangan ng aktibismo. Bagama’t 
iminumulat kami ng aming pamantasan na maging 
“tao para sa kapwa,” may natatanging kultura para 
sa aking pagtingin ang mga aktibista. Isa sa mga 
unang nakapukaw ng aking paningin ay si Laya. 



107Ka Laya:Rampadora R. Madula

Bakla si Laya. Baklang aktibista. Marami 
akong tanong ukol sa kabaklaan, sa kultura at 
kahulugang bitbit nito. Para sa isang kabataang 
binubusog ng midya ng mga imahen ng kabaklaan, 
iniisip ko pa rin kung mayroon bang baklang Ita, o 
Muslim, o kaya’y pulis, at kung mayroon, paano 
sila namumuhay, paano tinatanggap ng kanilang 
mga kasamahan? Ang tingin ko sa mga aktibista, 
laging seryoso, parang laging galit. Kaya’t sa 
mga unang karanasan ko bilang aktibista, lagi’t 
lagi akong pinamamangha ng mga kasamang 
aktibistang bakla. Para sa isang kilusang dapat ay 
GnD (grim and determined) ang mga tao, mayroon 
palang puwang ang mga bakla. Sa telebisyon at 
mga pelikula kasi, iniistiryotayp ang mga bakla: 
kung hindi komedyanteng binabatuk-batukan, 
isa siyang bugaw o parokyano ng mga kabataang 
lalaking nagbebenta ng aliw. Dahil dito, maraming 
kabataang bakla ang pinipigilan ang kanilang 
sarili na magpakabakla o isabuhay ang kanilang 
kabaklaan, maging sa kilusan. 

Hindi ko na maalala kung paano at kailan ko 
unang nakilala si Laya. Ang mahalaga, nakilala 
ko siya. Humanga ako sa kanyang husay sa sining 
ng pag-arte at pag-awit. Gayundin sa kanyang 
sigasig sa pagkilos bilang aktibista. Ilang beses 
ko rin siyang nakasama sa mga komperensiya at 
mga kilos-protesta. At sa mga pagkakataon na 
aming pinagsaluhan, nangako akong isusulat ko 
ang kuwento ni Laya. Sa kanyang pagsama sa mga 
rally sa kalsada, para na rin siyang rumarampa. 
Ngunit kakaibang pagrampa ito. May hinahanap 
din siya sa tuwing siya ay rumarampa. Ngunit 
kakaibang paghahanap ito. Binabasag ni Laya ang 
mga istiryotayp na nakakabit sa salitang bakla at 
sa salitang rampa. 

Taong 2005 nang hindi na lamang sa mga kalye 
ng Kamaynilaan rumarampa si Laya. Nagpasiya 
siyang sumapi sa New People’s Army (NPA) 
at magsilbi sa mga mamamayan bilang hukbo. 
Doon sa masusukal na kagubatan at matatarik na 
kabundukan ipinagpatuloy ni Laya ang pagrampa. 
Minsan ko na siyang nakita sa isang probinsiya, 
bahagyang lumaki ang kanyang tiyan na aakalain 
mong buntis, pero siya pa rin ang Laya na kilala 
ko. Inilibre ko siya sa pagkain, at ibinili ng isang 

bago na lumang damit sa ukayan. Naibahagi ko sa 
kanya ang pagnanasang maitampok ko siya sa isa 
sa mga artikulo, na kanya namang pinaunlakan sa 
susunod na pagkikita. Kung kailan at saan, kapwa 
namin hindi alam.

Hanggang sa dumating ang pagkakataon 
na siya ay bumalik sa Kamaynilaan upang 
magpahinga. Itinakda namin ang lugar at oras ng 
pagkikita. Maaga akong dumating sa lugar, alam 
kong wala siyang cellphone, kaya mas mabuti 
nang ako ang maghintay at mag-alala, siya naman 
kasi itong dapat na may baong isang sako ng pag-
iingat sa katawan sa halip na ako. Dumating si 
Laya. Nagpaunlak ang isa kong kaibigan na gawin 
ang panayam sa kanyang tinitirhan. Hindi naman 
maaaring pag-usapan namin ni Laya ang tungkol 
sa kanyang kabaklaan at pagiging NPA kahit pa 
sa pinakasosyal na coffee shop sa Kamaynilaan. 

Kasama ng ilang istik ng sigarilyo, ilang baso 
ng Coke, ng mga tawanan at seryosong usapan, 
narito ang ilang tala ng kakaibang pagrampa ni 
Laya, ang kakaibang rampa ng isang bakla. 

Unang Tala: Rampa sa Kalungsuran

 “Taglay ko ang puso ng isang bakla,” 
hayagan niyang sinabi. “isa akong baklang 
rebolusyonaryo.”
 Nagmula si Ka Joan sa isang pamilyang 
magsasaka sa Cagayan de Oro. Nilisan niya 
ang kanilang tahanan may 13 taon na ang 
nakararaan at nagtrabaho sa isang nightclub sa 
Maynila, una bilang wardrobe aide (tagaayos 
ng mga isusuot) ng dalawang mananayaw, na 
halos kumupkop sa kanya. Pagkatapos, naging 
floor manager (tagaasikaso sa mga parokyano) 
siya ng club.
 Noong 17 taong gulang si Ka Joan, 
nagbakasyon siya sa isang maliit na bayan sa 
Bulacan kung saan nakilala niya ang isang 
organisador sa komunidad. Matapos ang ilang 
buwan, tumigil siya sa paghahanapbuhay at 
naging buong-panahong organisador na rin ng 
maralitang-lungsod. “Naisip kong kailangang 
may gawin ako para sa mamamayan at mga 
kapwa ko bakla para ipaglaban nila ang 
kanilang mga karapatan.”



108 Malay Tomo XXVI  Blg. 2

 Matapos ang ilan pang buwan ay inatasan 
si Ka Joan na tumulong sa pag-oorganisa 
sa maralitang-lungsod sa isang siyudad sa 
Cagayan Valley. “Napakainit ng pagtanggap 
sa akin ng masa doon,” pagbabalik-tanaw 
niya. Wala pang organisasyon ng kabataan 
sa lungsod, kaya inatasan siyang simulan ang 
pag-oorganisa ng kabataan doon. Di nagtagal, 
itinatag nila ang balangay ng Kabataang 
Makabayan (KM), bukod sa iba pang legal na 
organisasyon ng kabataan.”

“Ka Joan: Kakaibang Mandirigma” mula sa 
Ang Bayan, 

Regular na Isyu, Taon XXXV, Blg. 6, 
21Marso, 2004.

Bata pa lamang si Laya ay tinutukso na siyang 
bakla ng mga kalaro. Bagama’t maging siya ay 
nakararamdam ng “kakaibang damdamin” at 
nakikita na niya ang mga tendensiya ng kabaklaan, 
sinubukan pa ring labanan ni Laya ang kanyang 
tunay na pagkatao. “Alam mong noong bata 
ka, kapag sinabing bakla ka, bawal ‘yon,” ayon 
sa kanya. Binitbit ni Laya ang bagaheng ito 
hanggang sa siya ay maging binatilyo. Dumaan 
siya sa tinatawag ng maraming bakla na confusion 
stage.

“Pangalawa ako sa tatlong magkakapatid. 
Puro kami babae,” pabirong sabi ni Laya. 
Tubong-Tondo, lumaki si Laya sa komunidad ng 
maralitang taga-lungsod. Bagama’t maituturing 
namang may-kaya ang kanyang pamilya dahil 
nagtrabaho bilang superbisor sa malalaking 
kompanya ng textile at cosmetics ang kanyang 
ama, nasaksihan ni Laya ang malalang kalagayan 
ng kahirapan sa ating lipunan. 

Sa kolehiyo, lubos na naunawaan ni Laya 
ang mga problema ng bansa. Sa unang taon pa 
lamang niya sa kolehiyo, taong 1999 nang siya’y 
maengganyong sumali sa isang pangkulturang 
organisasyon sa kanilang unibersidad. Dahil sa 
likas sa kanya ang kagustuhang magtanghal, ang 
umawit, naging aktibong kasapi si Laya ng kanyang 
organisasyon. Hindi tulad ng ibang pangkulturang 
organisasyon, ang mga panlipunang pangyayari 
ang karaniwang itinatanghal ng kanilang grupo 

hindi lamang sa mga bulwagan, kundi maging sa 
mga kalsada at kilos-protesta. 

“Pagkalipas ng ilang buwan sa pangkulturang 
organisasyon na sinalihan ko, inanyayahan akong 
sumapi sa Kabataang Makabayan (KM), isang 
rebolusyonaryong organisasyon ng mga kabataan 
sa ilalim ng NDFP (National Democratic Front of 
the Philippines). Hindi naman ako nagdalawang-
isip na sumali sa organisasyon na ‘yon,” ani Ka 
Laya.

Sa simula, pinagsabay pa ni Ka Laya ang 
pag-aaral at ang pagkilos. Pagtuntong ng 
ikalawang taon, tuluyan nang iniwan ni Ka Laya 
ang kanyang mga klase. Inilaan niya ang buong 
panahon sa pagkilos bilang miyembro ng KM 
at ng kanilang pangkulturang organisasyon. 
Siya ay buong-panahon nang kumikilos bilang 
pangkulturang aktibista upang “mas dumami 
ang mga kabataang sasali sa pangkulturang 
organisasyon.” Gayunpaman, hindi natigil ang 
pag-aaral at pagkatuto ni Ka Laya. Bukod umano 
sa pagtatanghal, patuloy ring nag-aaral ang isang 
pangkulturang aktibista na sa kanyang pananaw 
ang siyang lalong nagpapatatag sa kanya. Sa mga 
pag-aaral na isinasagawa, “nalalaman kung ano 
ba talaga ang mayroon sa Pilipinas, na hindi natin 
karaniwang nababasa sa diyaryo, napapakinggan 
sa radyo, o napapanood sa telebisyon. Ito ‘yong 
mga katotohanang hindi natin nakikita sa paligid 
pero nakabuyangyang siya pero hindi sya 
buyangyang na nakikita sa midya.”

Sa mga pag-aaral na ito, nasagot ang maraming 
katanungan na mayroon si Ka Laya bilang isang 
masang aktibista. Higit niyang naunawaan ang 
mga isyu hinggil sa kalagayan ng mga kabataan, 
mga magsasaka, mga kababaihan. Binura ng mga 
pag-aaral na ito ang kanyang dating paniniwala 
na kaya may mahirap dahil talagang tamad. 
Halimbawa umano ang mga magsasaka at mga 
kabataan. Walang mga lupa ang mga magsasaka 
at naghihirap sila dahil umano tamad. Ang mga 
kabataan, tamad din, tapos gawa pa nang gawa ng 
anak kaya lalong naghihirap. Pero bukod sa mga 
talakayan at pag-aaral na dinadaluhan ni Ka Laya, 
sumasama rin siya sa mga integrasyon sa batayang 
masa. Napatunayan niya sa pakikilahok sa mga 



109Ka Laya:Rampadora R. Madula

magsasaka mula paggising sa umaga hanggang sa 
paglubog ng araw na hindi ito katamaran. 

Bagama’t buong-panahon nang kumikilos si Ka 
Laya, nakabase pa rin siya sa kanilang pamantasan 
sa ilalim ng pangkulturang organisasyong 
kinabibilangan. Pinanday ni Ka Laya, hindi 
lamang ang kanyang talento at kakanyahan sa 
pagtatanghal, kundi maging ang kanyang pagiging 
pangkulturang aktibista. “Ang papel kasi ng mga 
cultural activist, imulat ang mga nakakapanood 
sa mga pagtatanghal na ito sa anumang porma: 
pagkanta, pag-arte, paggawa ng visual arts at 
saka iba pang art forms. Mamulat ang mga 
audience nito na ‘A! Ito pala ang nangyayari sa 
Pilipinas!’ Kaya pag narinig ang kanta tungkol sa 
mangagagawa at magsasaka, ‘Oo nga, totoo ‘yon. 
Ganon ang nangyayari, mababa ang sahod ng mga 
manggagawa, walang lupa ang mga magsasaka. 
Bahagi rin ng mga pag-aaral ay ang pagbibigay 
ng mga palihan sa mga kabataan upang mapanday 
ang kanilang mga talento at sining sa pagtatanghal 
at nang higit na maging epektibo ang paghahatid 
ng mensahe sa mga manonood.’”

Maituturing na isang alternatibong sining 
ang itinatanghal ng pangkulturang organisasyon 
nina Ka Laya. Ito ay bukas para sa lahat ng mga 
manonood, lalo na sa mga masang kanilang 
iminumulat. Libre ang kanilang mga pagtatanghal. 
Bukod pa rito, sila mismo ang nagpupunta sa 
mga komunidad upang magtanghal. Bilang 
isang progresibong organisasyon, tinatalakay 
nito ang tungkol sa mga karanasan ng masa, na 
“ang maganda roon, dahil tungkol sa kanila ang 
itinatanghal mo, madali nilang naiintindihan, at 
madali mo silang naimumulat.” 

Sa unang taon sa kolehiyo, hindi pa naglaladlad 
si Ka Laya bilang bakla. Gayunpaman, hindi 
siya nahirapang magbukas ng kanyang sarili sa 
kanyang mga kolektibo yaong mga taong kasama 
niya sa pangkulturang organisasyon. Naging 
madali para sa kanya ito dahil naniniwala siyang 
sa usapin ng seksuwalidad, ang kanyang kolektib 
ang unang makakaintindi sa kanya kahit pa sa 
panahong iyon, wala siyang kolektib na bakla rin 
kundi mga kaopisina at kasama sa bahay lamang. 
“Dahil nga ito ay kilusang mapagpalaya, bahagi 

nito ang pagpapalaya sa sarili,” pahayag niya.
Kung naging madali ang paglaladlad sa mga 

kasamang aktibista, maituturing naman ni Ka 
Laya na “pinakamahirap, pero sa kabilang banda, 
ay pinakamasaya” ang paglaladlad sa pamilya. 
Bagama’t walang pormal na paglaladlad sa 
pamilya, tulad ng pagsasabing “Ma, Pa, bading 
ako,” naniniwala naman siyang walang dapat 
na ikatakot dahil kilala niya ang kanyang mga 
magulang. “Hindi naman ako nilunod sa drum, 
hindi naman ako binugbog,” ayon sa kanya 
matapos niyang ipakilala ang dating karelasyong 
lalaki sa kanyang kapatid. Isa sa lubos pa niyang 
ikinatutuwa ay ang pagmamalaki ng kanyang 
ama, hindi dahil sa bakla siya, kundi dahil sa 
aktibista siya. 

Isa sa mga pangunahing tungkulin ng mga 
aktibista ang mag-organisa ng mga tao upang 
maging bahagi ng pambansa-demokratikong 
pakikibaka ng mga mamamayan. Sa mga 
komunidad, alam niyang hindi maiiwasan ang 
mga panunukso sa mga bakla. Gayunpaman, 
hindi na ito nakaapekto sa kanyang pagkilos. Sa 
maraming pagkakataon, naging paborable pa sa 
kanya ang pagiging bakla sa pag-oorganisa. “Kasi 
syempre, iibahin mo talaga iyong tipikal na bakla 
na loud at out. Totoong ako, out iyong hitsura, pero 
dahil sa isa akong aktibista, kailangan dignified 
pa rin. Kailangan mayroon pa ring borders. Kasi 
sa aktibismo, para kang nagbebenta ng produkto. 
Para may makabig ka at maniwala silang totoo 
iyong sinasabi mo, kailangan din ang paraan mo 
ng pagsasalita, hindi bastos. Dignified na bading,” 
dagdag pa niya. 

Naniniwala si Ka Laya na bahagi ng isinusulong 
na rebolusyon ay ang kultural na rebolusyon. Ang 
piyudal na sistema ng ating lipunan ang nagbigay 
sa mga mamamayan ng hindi magandang 
pagtingin sa mga bakla. Inamin niyang hindi 
lamang sa mga kabataang inoorganisa maaaring 
makaranas ng diskriminasyon ang isang baklang 
aktibista, kundi maging sa kanyang mga kasama. 
Bagama’t wala namang halos ipinagkaiba umano 
ang isang heterosexual na aktibista sa isang 
baklang aktibista dahil ayon nga kay Ka Laya, 
“pare-pareho naman kami ng ginagawa. Kung 



110 Malay Tomo XXVI  Blg. 2

may mga pagkilos o rally, andoon. Kung sila 
napupukpok ng batuta ng pulis, gano’n din ako. 
Kung nabobomba sila ng tubig, gano’n din ako. 
Kung may dispersal at nandoon ako sa rally, 
nadidisperse din ako,” hindi pa rin maiiwasang 
maramdaman ang diskriminasyon sa mga bakla ng 
mga kasama. “Kahit simpleng pag-iisip na hindi 
kayang gawin ng isang babae o bading ang isang 
bagay na ginagawa ng isang pangkaraniwang 
rebolusyonaryo, diskriminasyon na iyon na 
maituturing. Iyon ay pangmamaliit sa kakayahan 
ng bading o ng babae,” aniya. 

Gayunpaman, naniniwala si Ka Laya na 
mahusay ang kilusan sa paghawak ng usapin 
hinggil sa diskriminasyon, na ang kilusan ay 
lubhang napakaingat ukol rito lalo pa’t isa 
ito sa mahigpit na tinututulan at nilalabanan 
ng kilusan. May mga patnubay na sinusunod 
ang mga miyembro ng kilusan hinggil sa 
pakikipag-ugnayan sa mga kasama, maging 
yaong may piniling kasarian. Dahil dito, higit na 
napapangalagaan ang karapatan ng mga kasamang 
bakla, lesbiyana, at maging sa mga babae na 
maaaring nakararanas rin ng diskriminasyon 
sa loob nito. Sa mga patnubay na ito, mas 
nagiging malay ang mga masang aktibista’t mga 
rebolusyonaryo na bakahin ang kanilang piyudal 
na kulturang sanhi ng hindi pantay na pagtingin 
sa mga kasama na maaaring batay sa kanilang 
kasarian at seksuwalidad. 

Sa loob ng mahigit isang taon, naging masigasig 
na aktibistang pangkultura si Ka Laya. Ilang 
buwan matapos siyang marekruta sa KM, tinasa 
ang kanyang mga ginawang pagkilos, naging 
Kandidatong Kasapi (KK) si Ka Laya ng Partido 
Komunista ng Pilipinas (PKP) at tuluyang naging 
Ganap na Kasapi (GK) nito noong Oktubre 2000. 
Mula sa maraming pagkakataong naranasan 
niyang pumasok sa isang sonang gerilya sa isang 
yunit ng hukbo ng NPA sa loob ng ilang taon, 
napagdesisyunan ni Ka Laya na sa tingin niya’y 
hindi na sapat ang kanyang ginagawa para baguhin 
ang sistema ng ating lipunan, na  kinakailangan 
talaga ang armadong pakikibaka. May ilan na 
rin siyang nabalitaang baklang sumampa rin sa 
kabundukan at naghukbo na nakadagdag din 

ng inspirasyon sa kanya upang ipagpatuloy ang 
pakikibaka at pagrampa sa kanayunan. 

Ikalawang Tala: Rampa sa Kanayunan

 “Pumalahaw ng sigaw si Lyndon, sabay 
igkas paakyat sa isang puno ng kape. Putlang-
putla at nanginginig, lumundag siya isang saglit 
pa mula sa puno at ikinasa ang isyung Garand. 
 Noon ko lang nakitang nagitla at nagalit 
si Lyndon nang ganun. Sa loob ng mahigit 
tatlong taon naming magkakolektib, marami-
rami na rin ang reyd o aksyong depensiba ang 
kanyang naranasan at talagang wala pa akong 
maalala na naging ganun ang reaksyon niya. 
Kasi naman, ang mistulang sumalakay sa kanya 
sa pagkakataong iyon ay ang s’ya na ngang 
pinakakinatatakutan niya: ahas!
 Sabihin na ngang sadyang palabiro ang 
mga kasama, kaya nga’t dala ng katuwaa’y 
hinagisan nila ng patay na ahas si Lyndon, 
subalit minsa’y may mga birong hindi na 
nakakatawa. Mangyari pa, ang mga paminsan-
minsang birong ito’y maaaring tukuying 
‘inosenteng’ ekspresyon o manipestasyon ng 
tagong diskriminasyon. 
 Si Lyndon – nagmula sa uring mababang-
panggitnang magsasaka at ulila nang lubos – 
ay isang baklang Pulang mandirigma. Noong 
1998 lamang nagpasya si Lyndon na ipahayag 
sa mga kasama ang tungkol dito. Ito’y matapos 
ng mahabang panahon ng pagkukubli, ng 
masalimuot na pag-aalinlangan kung handa 
ba ang mga kasama at masa – at maging ang 
kanyang sarili – na tanggapin ang ganitong 
katotohanan…
 Ilan nga lamang ang nag-akalang si 
Liam, isang kasamang maaaring itinuturing na 
‘mahina’ ng karamihan dahil isa siyang bakla, 
ang isa sa mga nakapigil sa mga kaaway nang 
papaatras na ang mga kasama sa nasabing 
matagumpay na TO (tactical offensives). 
Totoong katapangan, sabi pa ng mga kasama, 
ang kanilang nakita sa kanya. 
 Mahigit apat na taon nang kumikilos 
sa kanayunan si Liam. Nagmula sa uring 
petiburges at nagtapos sa isang kilalang 
unibersidad, isa si Liam ngayon sa mga 
responsableng kasama sa Kawanihan sa 
Kultura ng rehiyon.”



111Ka Laya:Rampadora R. Madula

“Si Lyndon at si Liam” ni Agos Verdadero at 
Kasamang Ali mula sa Ulos

Setyembre 2001.

Ika-26 ng Disyembre 1968 nang muling 
itatag ang Partido Komunista ng Pilipinas 
(PKP) sa pangunguna ni Amado Guerrero sa 
ilalim ng patnubay ng Marxista-Leninista-
Maoistang pananaw. Ito ang simula ng Unang 
Dakilang Kilusang Pagwawasto (UDKP) ng 
Partido. Mula rito, bago magtapos ang taon, 
maraming miyembro ng Partido sa kalunsuran 
ang nakibahagi sa selebrasyon ng pagkakatatag 
ng PKP sa kanayunan. Isa rito si Ka Laya noong 
2004.

Kasama ang ilan pang kabataan, nakipamuhay 
nang ilang araw sa mga kasamang hukbo sina Ka 
Laya. Sumama sila sa pagtulong sa pagtatanim 
ng mais ng isang pamilyang magsasaka. Naging 
mainit ang pagtanggap ng masa at ng mga kasamang 
hukbo sa grupo nina Ka Laya. Ngunit matapos 
ang ilang linggo, kinailangan nang bumaba ng 
ilang ‘exposurists,’ maliban kay Ka Laya. Hindi 
naging madali ang pagdedesisyong iyon. Walang 
pormal na pagpapaalam si Ka Laya sa kanyang 
mga naiwang kolektib sa Kamaynilaan. Gayundin, 
bago pa man ay pinag-iisipan na niya ang hirap 
na maaari niyang kaharapin kapag naiisip niyang 
tumungo sa kanayunan. “Nararamdaman ko talaga 
na mahirap. Pero walang bagay na imposible 
kung gusto talaga nating ipagtagumpay ang isang 
bagay,” sambit ng bagong hukbong si Ka Laya. 

Ang mga unang buwan ni Ka Laya sa 
kabundukan ay naging panahon ng kanyang 
pag-aadjust sa bagong larangang kinikilusan. 
Maraming pisikal at emosyonal na kahinaan 
ang kinakailangan niyang bakahin. Nariyan ang 
“malalayong lakarin, tawid sa rumaragasang ilog, 
pag-akyat sa matatarik na bundok at matatarik 
na pababa, maputik na daan, naglalakad habang 
bumabagyo” na ilan lamang sa mga pisikal na 
hamong kinaharap niya. “Emotionally, nagke-
crave pa rin ako sa mga bagay na nakikita ko at 
natitikman sa lungsod. Pagkain ng masasarap. 
Lahat ng comfort na nasa lungsod,” dagdag niya. 

Sa yunit na kinapalooban ni Ka Laya, siya 
lamang ang bakla, at ito ang kauna-unahang 
pagkakataon na magkakaroon ng baklang 
kasama ang mga hukbo rito. Sa simula ay 
talagang “namumulaklak ang bibig” ni Ka Laya 
sa pagpapaliwanag tungkol sa ano ba talaga 
ang papel ng mga rebolusyonaryong bading. 
Ipinaliwanag niya na bilang hukbo, naroroon siya 
upang matuto kasama ng mga kapwa hukbo, ang 
gawin ang anuman ang kanilang ginagawa bilang 
hukbo sa abot ng kanyang makakaya. Ang bawat 
isa naman umano ay may limitasyon sa mga 
kayang gawin na hindi naman talaga nakabatay 
sa kanyang kasarian at seksuwalidad. Alam ni Ka 
Laya na mahirap ang kanyang ginawang desisyon, 
gayunpaman, malay siyang kakayanin niya ang 
lahat ng sirkumstansiyang kaakibat ng desisyong 
ito. Makalipas lamang ang ilang buwan, ikinatuwa 
ni Ka Laya na maging ang mga kasamang hukbo 
ay nagpapaliwanag at nagmumulat na rin sa mga 
masa tungkol sa kahalagahan ng mga bakla sa 
rebolusyon at ang kanilang mga karapatan. 

“Ang masa nanibago,  ‘May kasama 
kayong ano… ganyan?’ May mga masa rin na 
pinagkakamalan akong babae. Dumating sa punto 
na hindi na ako ang nagpapaliwanag kung bakit 
may mga bading sa loob ng hukbo. Iyon nga, 
ipinapaliwanag na nila na iginagalang ng kilusan 
iyong mga pagdedesisyon sa paghuhukbo at 
saka pagpili ng kasarian. At hindi ito sagka para 
lumahok sa armadong pakikibaka,” salaysay pa 
niya. 

Kinailangan din niyang mag-adjust sa 
panibagong antas ng mga gawain. Kung ano 
ang ginagawa ng mga hukbo, mula paggising ng 
umaga hanggang pagtulog o hindi pagtulog sa gabi 
(inaatasan ang dalawang hukbo na maging taliba 
sa isang tiyak na oras sa gabi hanggang madaling-
araw kung saan kinakailangan magmatyag sa 
paligid para mapangalagaan ang nagpapahingang 
mga kasama). Ayon kay Ka Laya, patuloy rin 
ang pag-aaral ng mga hukbo sa kabundukan. 
Nariyan ang tungkol sa lipunan, sa rebolusyon, 
sa mga lokal na isyu. Halimbawa, ang pag-aaral 
sa pagpapalit-gamit ng mga lupa o land-use 



112 Malay Tomo XXVI  Blg. 2

conversion kung saan iyong mga lupang dating 
sakahan ay tinatayuan ng mga malalaking 
subdibisyon. 

Bukod sa mga pampolitikang pag-aaral na ito, 
dumaraan din sila sa mga pisikal na pagsasanay 
o militaring pag-aaral. Nariyan ang pag-aaral 
sa paghawak ng baril, paggamit nito, ano ang 
iba’t ibang uri ng baril. Nagkakaroon din umano 
ng mga drills at trainings. May mga panahon 
pang nasa isang kampo lamang ang mga hukbo 
upang mag-aral ng mga batayang indibidwal na 
pagsasanay gaya ng tiger jump, iba’t ibang uri ng 
paggapang at iba pang kasanayang panghukbo. Sa 
lahat ng ito, walang naging espesyal na pagtrato 
kay Ka Laya. Kung ano ang ginagawang pisikal 
na pagsasanay sa mga hukbo ay ibinibigay rin sa 
kanya at ginagawa rin niya sa abot ng kanyang 
makakaya. 

“Sa mga pangkaraniwang gawain sa araw-araw, 
ang pangkaraniwang routine kasi nga ano kapag 
normal ang sitwasyon o walang kilos ng kaaway, 
gigising nang alas-kuwatro y medya ng umaga. 
Kung ikaw ang naatasang magluto, magluluto 
ka ng pangkape, almusal, ganyan. Tapos, igib ng 
tubig, kung ikaw ang naatasang magsibak ng kahoy 
o mangahoy, ikaw ang gagawa. Tapos binibigyan 
din ng panahon sa sarili. Ligo, paglalaba, hugas 
ng mga gamit sa pagkain, pinggan, ganyan. Kaya 
iyong mga pangkaraniwang araw, kung ikaw ang 
naatasan sa pagtataliba o pagiging guwardya, 
gagampanan mo rin iyon. Noong una, natakot din 
ako sa pagguguwardiya. Kasi, paano kung may 
dumating, ano’ng gagawin mo? Pero dahil sa alam 
mong bahagi iyon ng gawain bilang hukbo at may 
kasama ka naman na magtataliba, nawawala ang 
takot,” pagbabahagi ni Ka Laya. 

Dahil sa napag-alaman ng mga kasamang 
hukbo ni Ka Laya na siya ay galing sa isang 
pangkulturang organisasyon, isa sa mga naging 
dagdag niyang gawain ay ang pagbibigay ng 
pagsasanay sa larangan ng kultura. Pagtuturo 
sa mga kasama, pagtalakay sa kanila hinggil sa 
kultura at sining, pagtuturo sa kanila ng mga awit, 
pag-arte at iba pang mga pagtatanghal. Bagama’t 
relatibong mas mahirap turuan umano ang mga 
hukbo na ang malaking bahagi ay mula sa mga 

uring magsasaka o uring anakpawis, kompara sa 
mga kabataang binibigyan niya ng pagsasanay sa 
Kamaynilaan noon, nakabubuo pa rin sila ng mga 
pagtatanghal. “Hindi man kasing-ganda ng mga 
pagtatanghal sa Cultural Center of the Philippines, 
mararamdaman naman ang kasigasigan ng mga 
hukbo, mararamdaman ang kanilang kagustuhang 
gawin ang pagtatanghal dahil alam nilang iyon ay 
tungkol sa masang kanilang pinaglilingkuran,” 
ayon kay Ka Laya. 

Hindi rin umano mahirap ang pagbibigay ng 
motibasyon sa mga hukbo gawa ng hindi kaiba 
sa kanila ang mga pangyayaring ipinapakita ng 
mga pagtatanghal. Halimbawa, ang harassment, 
madali nila itong nagagampanan dahil mismong 
sila ay nakaranas ng harassment sa mga militar. 
Ang pang-aagaw ng lupa, madali nila itong 
maipapakita dahil hindi na iyon kaiba sa kanila, 
naranasan nila mismo ang maagawan ng lupa. 

Maraming gawain ang isang hukbo. Bilang 
mga NPA, bahagi ng kanilang gampanin ang 
mga gawaing militar. “Ang mga katangian 
ng hukbo, una, hukbong pang-propaganda 
iyan. Nagpopropaganda ‘yan sa bawat masang 
makakasalamuha niya at naroroon sa kanyang 
area, minumulat niya ‘yon. Pangalawa, hukbong 
pangkultura rin ‘yan. Kaya iyong mga pagtatanghal. 
Sumunod, hukbong pang-produksyon din ‘yan. 
‘Yon nga, nagtatanim nang libre nang hindi 
nagpapaupa sa abot ng kanyang makakaya. Tapos, 
hukbong, sa pangunahin, sa saligan, militar siya. 
Kaya nga siya may armas. Kaya naranasan ko 
na ring makasama sa ilang engkuwentro laban 
sa kaaway. May mga nalahukan din akong mga 
opensiba, taktikal na opensiba at saka militaring 
partisan,” pahayag ni Ka Laya. 

Sa isang pagkakaton, may isang yunit ng 
hukbo na isinama sa yunit nina Ka Laya. Mayroon 
ding hukbong bading sa kabilang yunit na lubha 
niyang ikinatuwa dahil may mga bagay na hindi 
niya nararanasan noong mag-isa pa lamang 
siyang bakla sa kanilang yunit. Sa mga hukbo, 
iniiwasan ang pagkakaroon ng mga kondisyon 
na maaaring magresulta sa isang hindi kanais-
nais na pangyayari. Hindi maaaring magtabi sa 
pagtulog o magsabay sa pagligo ang mga babae 



113Ka Laya:Rampadora R. Madula

at lalaki, gayundin ang mga lalaki’t bakla, babae’t 
lesbiyana, babae’t bakla, at lalaki’t lesbiyana. 
Ayon pa kay Ka Laya, “Dahil may kasama na rin 
akong may piniling kasarian, may katabi na ako 
sa pagtulog, kuwentuhan habang naliligo kaya 
masaya. At saka malaking tulong dahil nagkaroon 
kami ng pagkakataong magkabahaginan hinggil sa 
mga karanasan namin sa paggampan ng gawain. 
Ang common ground namin ay iyong pagiging 
hukbo, pangalawa lang iyong pareho kaming may 
piniling kasarian.”

Ikatlong Tala: Rampa sa Sangandaan 
ng Pag-ibig

 “DARE to struggle, dare to win ... as 
married gays. After raiding a few Army camps, 
two communist guerrillas hid in a forest gorge 
and fell in love.
 Deeply.
 That was three years ago. On Friday, 
under a romantic drizzle in a muddy clearing 
in Compostela Valley province in Mindanao, 
Ka Andres and Ka Jose exchanged vows in 
a heavily guarded ceremony before local 
villagers, friends from the city and their 
comrades in arms. They are considered the first 
homosexual couple in the New People’s Army 
(NPA) who were wed by the Communist Party 
of the Philippines (CPP).
 During the ‘wedding,’ sponsors draped 
a sequined CPP flag around the couple’s 
shoulders. The flag was held in place by a 
long, beaded cord which also went around the 
couple and the sponsors -- symbolizing that 
their marriage would be made stronger with 
the help of comrades and the masses.
 Andres held a bullet, as did Jose and each 
other’s hands. The bullets represented their 
‘commitment in the armed struggle.’
 Throughout the ceremony, a choir 
serenaded them with revolutionary love songs. 
After they signed their ‘wedding contract,’ the 
newlyweds kissed amid the usual applause.”
 
“Reds officiate first gay marriage in NPA” ni 

Rolando Pinsoy 
mula sa Philippine Daily Inquirer, Ika-7 ng 

Pebrero 2005.

Nasa hayskul si Laya nang siya ay unang 
magkaroon ng girlfriend. Mahigit isang taon 
sila ng kanyang unang karelasyong babae. 
Pagdating sa kolehiyo, muli siyang nagkaroon ng 
karelasyong babae na isa ring aktibista. “Naging 
magkarelasyon kami, nagkasagutan kami sa 
ibabaw ng isang overpass galing sa isang rally. 
Kaiba siya sa  naging relasyon ko noong hayskul, 
kasi ito pinagbibigkis kami ng pagmamahal dahil 
sa pareho kaming aktibista,” aniya. 

Bagama’t inamin ni Ka Laya na kahit mayroon 
siyang karelasyong babae, nagkakagusto pa rin 
siya sa lalaki. “Pero walang naganap na infidelity, 
ha. Promise talaga,” paglilinaw niya. Umabot 
rin ng isang taon ang kanilang relasyon bago 
sila tuluyang naghiwalay. Dahil politikal umano 
ang nagustuhan nila sa isa’t isa, nang ma-house 
arrest ang kanyang karelasyon, at matagal silang 
nawalan ng komunikasyon, nabawasan ang naging 
batayan kung bakit sila nagkagustuhan hanggang 
sa tuluyan na nilang wakasan ang kanilang 
relasyon at hindi na muling nagkita. Nilinaw rin 
niyang walang nagyari sa mga naturang relasyon 
“kahit holding hands.” 

Sa kanyang ikalawang taon sa kolehiyo, kung 
kailan nagpasiya siyang kumilos nang buong-
panahon bilang aktibista, nagsimula na rin 
siyang magpahaba ng buhok. Nilinaw niyang ang 
desisyong ito’y hindi bahagi ng kanyang pagiging 
bakla, kundi mas bahagi pa ng kanyang pagiging 
artista. “Kahit magpakalbo ako, hindi naman 
ibig sabihin magbabago na rin ang sexuality ko,” 
dagdag pa niya. Isa rin sa laging napag-uusapan 
sa tuwing nagkakabiruan ay ang pagsali ni Ka 
Laya sa isang gay beauty pageant sa kanilang 
pamantasan na inorganisa rin naman ng mga 
kapwa niya aktibista. Pinilit din umano siya ng 
mga kasama niya na sumali dahil ayon na rin sa 
kanya “Dahil sa tingin nila, maganda ako!”

“Iyon ang una’t huli. Parang ipinangako ko 
na talaga sa sarili ko na hindi ko na ulit gagawin 
iyon dahil ayaw ko talaga ng ganun. Dun na lang 
ako nakaranas na talagang may foundation, may 
eye shadow. Hindi talaga ako mahilig sa ganun. 
Kahit nga mga magulang ko nagugulat kasi hindi 
talaga ako ang conventional na bading o totoong 



114 Malay Tomo XXVI  Blg. 2

sa parang biglang tingin mapagkakamalan akong 
babae dahil sa hubog ng katawan, sa haba ng 
buhok. Pero hindi ako marunong magmake-up 
kahit nga pulbos kasi ayaw ko talaga ng pulbos. 
Kahit lipstick, hindi ko pa iyon nagagawa. Mas 
gusto ko pa iyong mag-igib ng tubig, magsibak 
ng kahoy!” pagpapaliwanag ni Ka Laya. Dahil 
na rin umano sa kanyang sagot sa tanong ukol 
sa diskriminasyon sa mga bakla, pumasok si Ka 
Laya sa Top 5, at dahil na rin umano sa “may 
mas matatalino at mas magaganda” sa kanya, 
hanggang Top 5 lang ang kanyang inabot. 

Taong 1998 nang amyendahan ng Partido 
ang Gabay sa Pag-aasawa kung saan sa 
bagong alituntunin, maaari nang ikasal ang 
magkaparehong kasarian. Patunay umano ito na 
ang Partido ay hindi sang-ayon sa anumang uri ng 
diskriminasyon sa loob ng kilusan, at kinikilala 
nito ang karapatan ng bawat miyembro nito, 
maging yaong may mga piniling kasarian. 

Matapos ang dalawang relasyon sa babae, 
nagkaroon na rin ng dalawang karelasyong lalaki 
si Ka Laya. Ang kanyang unang relasyon sa lalaki 
ay noong buong panahon na siyang kumikilos. 
Sa isang integrasyon sa kanayunan, nakasama 
niya ang lalaking una niyang naging karelasyon. 
Pareho silang nakipamuhay sa kanayunan, at 
doon nabuo ang kanilang pagtitinginan. “Walang 
pormal na pagsasalita. Sa katunayan, isa ngang 
paglabag iyon dahil sa wala kami sa batayan. Wala 
kaming programa.” Isa sa mahahalagang bahagi 
ng pakikipagrelasyon sa loob ng Partido ay ang 
pagpoprograma ng mga relasyon. Ipinapaalam 
at pinag-uusapan ng mga miyembro ng kolektib 
ng dalawang taong sangkot sa isang relasyon 
ang ilang punto ng relasyon. Nilalayon nitong 
maisaayos ang relasyon at hind maging sagka sa 
pagkilos ng bawat isa, sa halip magkatuwang na 
isulong ang pambansa-demokratikong pakikibaka. 

Naging mabilis ang unang relasyon ni Ka Laya. 
Sa sumunod na pagkakataon, isang aktibistang 
dating taga-Maynila na nalipat sa isang malayong 
probinsiya ang naging karelasyong lalaki ni Ka 
Laya na tumagal nang mahigit isang taon. May 
pagmamahal at may pampolitikang batayan ang 
huling relasyon ni Ka Laya. Hindi naging mahirap 

para sa kanilang dalawa ang pagpapakita ng 
kanilang pagmamahal sa harap ng mga kasama. 
May mga pagkakataon namang kapag sila ay 
naghahawak-kamay, may ibang mga tao na 
tumitingin lalo na yaong mga masa na nakakakita. 
Hindi nila ito pinapansin dahil, ayon nga kay Ka 
Laya, “we’re so much in love!”

Matapos ang pagsasagawa ng unang kasal 
ng dalawang lalaking NPA sa Davao noong 
2005, maraming bakla sa loob ng Partido ang 
hinangad na magpakasal din at bumuo ng isang 
rebolusyonaryong pamilya. Isa na rito si Ka Laya. 
“May perspektiba rin naman ako na makapag-
asawa sa loob ng hukbo at maikasal sa ilalim ng 
bandila ng Partido. Pero siyempre, hindi lang 
naman ako ang magtatakda noon kundi iyong 
mga panlabas na salik maliban sa akin. Kaya 
ngayon, naiisip ko na kung hindi man mangyari 
iyon, hindi rin naman ako talo. Kasi lagi namang 
nandiyan ang mga kasama, ang masa na nag-
aaruga sa akin.”

Malaking bahagi ng pagmamahal ni Ka Laya ay 
inilalaan niya sa mga kasamang aktibista, sa mga 
rebolusyonaryong hukbo at sa masang kanyang 
pinaglilingkuran. Ang kanyang pamumundok ay 
ipinagpapasalamat niya sa mga kasamahan niyang 
aktibista sa kalunsuran na nagmulat sa kanya, 
dahil kung hindi umano sa kanila, hindi niya 
mararanasan ang mga nararanasan niya ngayon 
bilang isang hukbo at miyembro ng Partido. 

 
Huling Tala: Rampa-hayag ni Ka Laya

 “Batay sa sarili kong karanasan, ang 
pagpapalaya sa sambayanan ay pagpapalaya 
sa sarili. Kumbaga, kung hindi natin napalaya 
ang sarili natin, mahihirapan tayong palayain 
din ang iba. Bahagi ng pagpapalaya sa sarili 
ay ang pag-amin o paglabas sa kung ano talaga 
tayo, ang pagiging totoo sa sarili. Dahil dito 
bumabatay ang mga kondisyon, kung paano 
tayo pakikitunguhan at ituturing ng mga 
kapwa kasama. Hindi naman nakakatakot 
mag-out lalo na sa loob ng kilusan dahil ang 
diskriminasyon ay malaking usapin sa atin. 
Kung hindi tayo titindig laban dito, hindi ito 
tuluyang magbabago. 
 Ang papel ng bakla sa lipunan at sa 
rebolusyong Pilipino ay kagaya rin ng ibang 



115Ka Laya:Rampadora R. Madula

sektor – mangagagawa, magsasaka, kabataan, 
kababaihan – ay malaki. Ang kagustuhan 
nating mag-ambag ng buhay, lakas, pagharap 
sa kahirapan ay hindi naman nakabatay sa 
kung mayroon ka bang piniling kasarian o 
wala. Kaya ang mga bakla na patuloy na 
lumalaban sa diskriminasyon at sa mismong 
pagpapalit ng sistema, ito ang malaking papel 
na ginagampanan ng mga bakla sa rebolusyon.
 Nais kong makilala bilang hukbo na 
nag-alay ng kanyang buhay at tinalikuran ang 
mga luho sa lungsod para magpakahirap sa 
kanayunan para sa isang dakilang layunin. 
Ang pag-alala naman sa akin ay hindi naman 
mismong pag-alala sa akin, dahil malaking 
bahagi kay Ka Laya, malaking bahagi ng 
kanyang buhay ay nasa piling ng masa kaya 
kapag naalala ang masa, parang naaalala na 
rin si Ka Laya.”

mula sa isang panayam kay Ka Laya, sa 
Lungsod ng Quezon, 

ika-12 ng Oktubre 2008

Mahirap ang maging bakla sa Pilipinas. 
Kahit pa sabihing may mga baklang tinitingala 
sa ating lipunan dahil sa kanilang tagumpay na 
nakakamit, hindi pa rin ito patunay ng pagkawala 
ng diskriminasyon, ng pagtanggap at paggalang sa 
kanilang seksuwalidad. Hanggang patuloy pa ring 
napipilitang rumampa sa madidilim na kalsada, sa 
mga gilid ng eskinita, sa masisikip na espasyo ang 
mga bakla, patuloy pa ring naririyan ang kawalan 
ng katarugan dahil lamang sa seksuwalidad o 
piniling kasarian. 

Mahirap maging aktibista at rebolusyonaryo sa 
Pilipinas. Bukod sa personal na mga problemang 
kinakaharap, lagi’t laging isinasaisip pa rin ng 
isang rebolusyonaryo ang interes at kapakanan ng 
mas nakararaming bilang ng mga mamamayan. 
Bukod pa rito, laging nariyan ang kapulisan at 
pamahalaan upang i-disperse, bombahin, paluin, 
paslangin at tuluyang patahimikin ang mga 
kalaban ng estado, kahit pa ang tanging nais ng 
mga ito ay pagbabago. Lagi ring naririyan ang 
mga militar na tumutugis sa mga hukbo, sa mga 
miyembro ng mga andergrwand na organisasyon.

Sa kabila ng lahat ng ito, ang maging baklang 

aktibista o baklang hukbo ay isang malinaw na 
manipestasyon ng katapangan. Ang mga karanasan 
ni Ka Laya at ng marami pang bakla ay patuloy 
na nagbibigay ng pag-asa sa bawat isa na darating 
ang panahon at makakamtan ng ating bayan ang 
tunay na kalayaan. Ang pakikibahagi ng maraming 
mamamayan sa pambansa-demokratikong 
pakikibaka ay magsisilbing inspirasyon upang 
patuloy na magpakatatag at kumilos ang mga 
mamamayang Pilipino. 

Mahigit apat na dekada na ang nakalilipas 
mula nang muling itatag ang Communist Party 
of the Philippines (CPP). Hindi maikakailang 
iba na ang panahon ngayon. May mga tanong 
tungkol sa pangangailangan ng mga pambansang 
kilusan ng iba’t ibang sektor sa ating lipunan. 
Uso pa ba ang pakikibaka sa kasalukuyan? May 
pangangailangan pa bang maghimagsik, kumilos 
at magrebolusyon? Paano nga ba tuluyang 
makakamit ang tunay na kalayaan?

Ang pambansa-demokratikong rebolusyon 
ay isang larangan sa ating lipunan na patuloy na 
pinalalawak ng iba’t ibang sektor sa ating lipunan, 
pangunahin na ang sektor ng mga manggagawa, 
magsasaka, kababaihan, at kabataan. Nariyan 
din ang mga lihim na organisasyon sa ilalim ng 
National Democratic Front of the Philippines 
(NDFP) tulad ng ARMAS para sa mga artista at 
kultural na manggagawa, ang KAGUMA para sa 
mga guro. Mayroon din para sa mga relihiyoso, sa 
empleyado sa mga opisina ng gobyerno, sa mga 
etnolingguwistikong grupo, mga propesyonal, 
doktor at iba pang manggagawa sa kalusugan, at 
iba pang grupo. 

Malinaw ang sinasabi ng Partido tungkol sa 
kung sino ang maaaring maging kasapi nito: “Ang 
sinumang mamamayan o naninirahan sa Pilipinas 
na di babata sa 18 taong gulang, nagtataguyod ng 
Marxismo-Leninismo-Maoismo, sa Programa’t 
Konstitusyon ng Partido, at sumasang-ayong 
kumilos nang buong sigasig sa isang organisasyon 
ng Partido, tumupad sa mga desisyon ng Partido, 
at magbayad ng butaw sa pagpasok at regular na 
buwanang butaw, ay maaaring tanggaping kasapi 
ng Partido (BKP 381).”

Hindi kailanman naging hadlang sa pagpasok 



116 Malay Tomo XXVI  Blg. 2

sa loob ng Partido ang kasarian ng isang kasama. 
Gayundin, batay sa mga inilahad na kuwentong 
buhay, ang imbitasyong maging kasapi ng 
mga lihim na kilusan ay hindi naging isyu ang 
seksuwalidad at kasarian ng mga bakla. Hindi 
kailanman naging balakid ang kanilang pagiging 
bakla upang maging kasapi nito. Sa pagsusuri 
sa mga larangan ng kilusan, organisasyonal, 
politikal at ideolohikal, hindi naging balakid ang 
pagiging bakla. Ang mga bakla’y nabibigyan 
ng pagkakataong maging organisador, maging 
instruktor, tagapagsalita, propagandista, kalihim 
at opisyal ng mga yunit sa Partido. Kung gusto 
nilang lumahok sa armadong pakikibaka, 
humawak ng armas at maging hukbo ay maaari 
nilang gawin. Tanging batayan lamang ay ang 
kanilang pagtataya sa rebolusyon at pakikibaka.  

SANGGUNIAN

Aquino, Clemen. “Pagbabahagi ng Kuwentong Buhay: 
Isang Panimulang Pagtingin.” Gender Sensitive 
and Feminist Methodologies. Manila. Limbag.  

Batayang Kurso ng Partido. Pambansang Kagawaran 
sa Organisasyon, Partido Komunista ng Pilipinas, 
2000. Limbag.

Betsky, Aaron. Queer Spaces: Architecture and 
Same-Sex Desire. William Morrow and Co. 1997, 
Limbag.

Bourdieu, Pierre. Pascalian Meditations. Nice, 
Richard (trans). Cambridge: Polity Press, 2000. 
Limbag.

--- . Outline of a Theory of Practice. Nice, Richards 
(trans). Cambridge: Cambridge University Press, 
1993. Limbag. 

Guerrero, Amado. Lipunan at Rebolusyong Pilipino 
reprint. Manila, 2009. Limbag.

Javier, Roberto Jr. Pangpamamaraang Kaangkinan 
ng Pakikipagkuwentuhan.” Quezon  C i t y :  
Pambansang Samahan sa Sikolohiyang Pilipino, 
2005. Limbag.

“Ka Joan: Kakaibang Mandirigma.” Ang Bayan. 2004. 
Limbag. 

Kasama: A Collection of Photographs of the New 
People’s Army of the Philippines, 

International Concerns for the People’s Struggles 
(ICPS) Southern Tagalog, 1987. Limbag.

Ofreneo, Rosalinda Pineda. Tinig at Kapangyarihan: 
Mga Kuwentong Buhay ng Kababaihang 
Manggagawa sa Bahay. Quezon City: UP Press, 
1999. Limbag.

Pinsoy, Rolando. “Reds Officiate First Gay Marriage.” 
Philippine Daily Inquirer 7 February 2005. 
Limbag. 

Pulang Mandirigma: Images of the New People’s 
Army. Partido Komunista ng Pilipinas, 2004. 
Limbag.

Santiago, Lilia Q. “Tungo sa Panunuring Malay sa 
Kasarian: Mga Panimulang Batis.” Sa Ngalan 
ng Ina: Sandaang Taon ng Tulang Feminista sa 
Pilipinas 1889-1989. Quezon City: UP Press 1997. 
Limbag. 

The Allied Organizations of the National Democratic 
Front of the Philippines. April 24, 2005. Limbag.

Verdadero, Agos. “Si Lyndon at si Liam.” Ulos. 2001. 
Limbag. 

Interbyu

Ka Nayon. Personal na Interbyu. Pebrero 21, 2009.
--- . Personal na Interbyu. Marso 3, 2009.
--- . Personal na Interbyu. Marso 21, 2009.


