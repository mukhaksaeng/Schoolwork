URL: https://www.facebook.com/notes/ang-pahayagang-plaridel/traslacion-2019-masidhing-debosyon-sa-poong-hesus-nazareno-ipinamalas-ng-milyong/1989904651045495/?__tn__=HH-R

Traslacion 2019: Masidhing debosyon sa Poong Hesus Nazareno, ipinamalas ng milyong katao

Ang Pahayagang Plaridel·Thursday, 10 January 2019
nina Jan Luis Antoc at Cholo Yrrge Famucol 

DAMANG-DAMA ang nag-aalab na debosyon ng mga mananampalataya ng Poong Hesus Nazareno sa Traslacion na ginanap kahapon na may temang “Deboto ng Poong Hesus Nazareno: Hinirang at Pinili Upang Maging Lingkod”.

Ilang minuto pa lamang makalipas sa ika-5:00 ng umaga, sinimulan na ang taunang prusisyon ng Poon mula Quirino Grandstand patungong Minor Basilica of the Black Nazerene o mas kilala bilang Simbahan ng Quiapo. Mahigpit ang kapit ng mga deboto sa lubid na nakakabit sa andas o karosa ng imahen habang sabay-sabay nila itong hinahatak upang umandar. Marami ring naglakas-loob na makalapit sa imahen sa kabila ng panganib bunsod ng mga naggigit-gitang deboto.

Ipinamalas ng mga dumalo ang kanilang angking-diskarte upang makalapit sa imahen: may mga kumapit sa krus, ginawang lakaran ang katawan ng iba, at nakipaggirian sa Hijos del Nazareno o ang mga kalalakihang nakapalibot sa imahen. Sa kabilang banda, sapat na umano sa ibang deboto ang makahawak sa lubid o maidampi man lang ang kanilang panyo sa imahen kahit na hindi nila ito direktang mahawakan.

Nagalak si Mark Tordillo sa pakikilahok niya sa prusisyon sapagkat nagawa niyang mahawakan ang lubid ng andas. Sa katunayan, nagmula pa umano siya sa San Jose del Monte, Bulacan at ito ang kauna-unahang pagkakataon niya na masaksihan at malapitan ang karosa ng Poong Hesus Nazareno. "Paniniwala. Para sa kagalingan,” sagot ni Tordillo nang tanungin siya ng Ang Pahayagang Plaridel (APP) kung ano ang nag-udyok sa kanya upang dumalo sa Traslacion.

Isa umanong paraan ng pasasalamat ang pagiging deboto sa Poong Hesus Nazareno, ayon kay Neil Andrew Cabildo. Kabilang siya sa mga debotong naglakas-loob na makalapit sa andas. "Nagpapasalamat ako kasi dahil sa kanya nabuhay pa ako. Dahil muntik na akong mamatay [noong bata ako],” pagbabahagi ni Cabildo sa APP. Maayos rin umano ang naging pagdiriwang ng Traslacion ngayong 2019 kompara sa mga nakalipas na taon.

Habang hinihintay ang pagbabalik ng imahen, tuloy-tuloy ang pagdaos ng misa sa Simbahan ng Quiapo. Hindi magka-mayaw ang mga debotong dumagsa sa simbahan. Sa pagtatapos ng bawat misa, binebendisyunan ang mga tao at ang kanilang mga dalang replika ng Poong Nazareno.

Nagkalat naman sa buong rutang binabagtas ng andas ang mga taong namimigay ng libreng tubig at pagkain. Sa tabi ng Munisipyo ng Manila, nakaantabay sina Marvin De Guzman at kanyang mga kapwa-myembro ng Tau Gamma Phi- Unibersidad de Manila Chapter upang mamigay ng libreng tubig na anim na taon na nilang panata tuwing Traslacion. "Hindi namin nararamdaman yung pagod kasi nakikita namin yung mga taong napapagod tapos [kapag pumupunta] sa amin, natatanggal din yung pagod [nila],” pahayag ni De Guzman sa APP.

Matatandaang dumating ang imahen sa bansa mula Mexico noong taong 1606. Yari ang katawan nito sa isang uri ng kulay itim na kahoy na tinatawag na mesquite. Opisyal itong naging sacramental image sa ilalim ng basbas ni Pope Innocent X noong 1650 at Apostolic Blessing ni Pope Pius VII noong 1880.

Tuwing Enero 9 ginaganap ang prusisyon na mas kilala sa tawag na Traslacion bilang paggunita sa isinagawang paglilipat ng imahen. Una itong inilagak  sa Simbahan ni San Juan Bautista sa Bagumbayan na bahagi ngayon ng Luneta. Noong 1608, inilipat naman ito sa Simbahan ni San Nicolas de Tolentino sa Intramuros bago inilipat sa kasalukuyang kinalalagyan nito sa Simbahan ng Quiapo noong 1767. 

Tinatayang hindi bababa sa isang milyon ang bilang ng mga dumalo sa nasabing pagdiriwang, ayon kay National Capital Region Police Office Chief Guillermo Eleazar. Lagpas ika-2:00 ng madaling araw  nakarating ang imahen sa simbahan. Mahigit 21 oras ang iginugol upang mailipat ang imahen, mas mabilis kompara sa 22 oras noong nakaraang taon.